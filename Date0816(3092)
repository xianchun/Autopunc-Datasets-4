漢靈帝中平末刺史王睿始治江陵，吳時西陵督鎮之。晉太康元年平吳，以爲刺史治。愍帝建興元年，刺史周顗避杜弢賊奔建康，陶侃爲刺史，治沌口。王敦治武昌。其後或還江陵，或在夏口。桓溫平蜀，治江陵。以臨沮西界，水陸紆險，行逕裁通，南通巴、巫，東南出州治，道帶蠻、蜑，田土肥美，立爲汶陽郡，以處流民。屬氐陷襄陽，桓沖避居上明，頓陸遜樂鄉城上四十餘里，以田地肥良，可以爲軍民資實，又接近三峽，無西疆之虞，故重戍江南，輕戍江北。苻堅敗後，復得襄陽。太元十四年，王忱還江陵。江陵去襄陽步道五百，勢同脣齒，無襄陽則江陵受敵，不立故也。自忱以來，不復動移。境域之內，含帶蠻、蜑，土地遼落，稱爲殷曠。江左大鎮，莫過荊、揚。弘農郡陝縣，周世二伯總諸侯，周公主陝東，召公主陝西，故稱荊州爲陝西也。領郡如左：
三峽險隘，山蠻寇賊，宋泰始三年，議立三巴校尉以鎮之。後省，昇明二年，復置。建元二年，分荊州巴東、建平，益州巴郡爲州，立刺史，而領巴東太守，又割涪陵郡屬。永明元年省，各還本屬焉。
鎮夏口，舊要害也。吳置督將爲魯口屯，對魯山岸，因爲名也。晉永嘉中，荊州刺史都督山簡自襄陽避賊奔夏口，庾翼爲荊州，治夏口，並依地嶮也。太元中，荊州刺史桓沖移鎮上明，上表言：氐賊送死之日，舊郢以北，堅壁相望，待以不戰。江州刺史桓嗣宜進屯夏口，據上下之中，於事爲便。義熙元年，冠軍將軍劉毅以爲夏口二州之中，地居形要，控接湘川，邊帶溳、沔，請幷州刺史劉道規鎮夏口。夏口城據黃鵠磯，世傳仙人子安乘黃鵠過此上也。邊江峻險，樓櫓高危，瞰臨沔、漢，應接司部，宋孝武置州於此，以分荊楚之勢。領郡如左：
鎮義陽。宋景平初，失河南地，元嘉末，僑立州於汝南縣瓠，尋罷。泰始中。立州於義陽郡。有三關之隘，北接陳、汝，控帶許、洛。自此以來，常爲邊鎮。泰始旣遷，領義陽，僑立汝南，領三郡。元徽四年，又領安陸、隨、安蠻三郡。領郡如左：
鎮襄陽，晉中朝荊州都督所治也。元帝以魏該爲雍州，鎮酇城，襄陽別有重戍。庾翼爲荊州，謀北伐，鎮襄陽。自永嘉亂，襄陽民戶流荒。咸康八年，尚書殷融言：襄陽、石城，疆埸之地，對接荒寇。諸荒殘寄治郡縣，民戶寡少，可幷合之。朱序爲雍州，於襄陽立僑郡縣，沒苻氐。氐敗，復還南，復用朱序。襄陽左右，田土肥良，桑梓野澤，處處而有。郗恢爲雍州，于時舊民甚少，新戶稍多。宋元嘉中，割荊州五郡屬，遂爲大鎮。疆蠻帶沔，阻以重山，北接宛、洛，平塗直至，跨對樊、沔，爲鄢郢北門。部領蠻左，故別置蠻府焉。領郡如左：
招義郡右五郡，不見屬縣。
寧蠻府領郡如左：
中襄城郡右十二郡沒虜。
鎮長沙郡。湘川之奧，民豐土閑。晉永嘉元年，分荊州置，苟眺爲刺史。此後三省，輙復置。元嘉十八年置，至今爲舊鎮。南通嶺表，脣齒荊區。領郡如左：
鎮南鄭。魏景元四年平蜀所置也。晉永嘉元年，蜀賊沒漢中，刺史張光治魏興，三年，還漢中。建興元年，又爲氐楊難敵所沒。桓溫平蜀，復舊土。後爲譙縱所沒，縱平復舊。每失漢中，刺史輙鎮魏興。漢中爲巴蜀扞蔽，故劉備得漢中，云曹公雖來，無能爲也。是以蜀有難，漢中輙沒。雖時還復，而戶口殘耗。宋元嘉中，甄法護爲氐所攻，失守。蕭思話復還漢中。後氐虜數相攻擊，關隴流民，多避難歸化，於是民戶稍實。州境與氐、胡相隣，亦爲威御之鎮。領郡如左：
東晉壽郡右一郡，縣邑事亡。
凡四十五郡，荒或無民戶。
晉武帝泰始五年置。舊土有秦之富，跨帶壠坂。太康省，惠帝元康七年復置。中原亂，沒胡。穆帝永和八年，胡偽秦州刺史王擢降，仍以爲刺史，尋爲苻健所破。十一年，桓溫以氐王楊國爲秦州刺史，未有民土。至泰元十四年，雍州刺史朱序始督秦州，則孝武所置也。寄治襄陽，未有刺史，是後雍州刺史常督之。隆安二年，郭銓始爲梁、南秦州刺史，州寄治漢中。四年，桓玄督七州，但云秦州。元興元年，以苻堅子宏爲北秦州刺史。自此荊州都督常督秦州，梁州常帶南秦州刺史。義熙三年，以氐王楊國爲北秦州刺史。十四年，置東秦州，劉義真爲刺史。郭恭爲梁州刺史，尹雅爲秦州刺史。宋文帝爲荊州都督，督秦州，又進督北秦州。州名雜出，省置不見。永明郡國志秦州寄治漢中南鄭，不曰南北。元嘉計偕亦云秦州，而荊州都督常督二秦，梁、南秦一刺史。是則志所載秦州爲南秦，氐爲北秦。領郡如左：
鎮成都，起魏景元四年所治也。開拓夷荒，稍成郡縣，如漢之永昌，晉之雲山之類是也。蜀侯惲壯以來，四爲偏據，故諸葛亮云益州險塞，沃野天府。劉頌亦謂成都宜處親子弟，以爲王國。故立成都王穎，竟不之國。三峽險阻，蠻夷孔熾。西通芮芮河南，亦如漢武威張掖，爲西域之道也。方面疆鎮，塗出萬里，晉世以處武臣。宋世亦以險遠，諸王不牧。泰始中，成都市橋忽生小洲，始康人邵碩有術數，見之曰：洲生近市，當有貴王臨境。永明二年，而始興王鎮爲刺史。州土瓌富，西方之一都焉。領夷、齊諸郡如左：
蚕陵令，無戶數。
齊通左郡右二左郡，建武三年置。
鎮建寧郡，本益州南中，諸葛亮所謂不毛之地也。道遠土塉，蠻夷衆多，齊民甚少，諸爨、氐彊族，恃遠擅命，故數有土反之虞。領郡如左：
安寧郡右六郡，隆昌元年置。
贊曰：郡國旣建，因州而部。離過十三，合不踰九。分城列邑，名號殷阜。遷徙叛逆，代亡代有。
案全文以中華書局、一九七二年一月版南齊書爲本校。