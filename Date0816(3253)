復次，有執涅盤實有常樂，如契經說：苾芻當知有涅盤界，無生無滅，無相無為，究竟安樂。此亦依前理教，應破。又說頌曰：
離縛所縛因，更無真解脫，
生成用闕故，設有亦名無。
論曰：前已具說諸有句義越現量境，於諍論時，必以生果，比量安立，非涅盤界，能有所生，云何比知實有常樂？若許能生，則違自論涅盤無果，違諸行故。是故涅盤體非實有，設許實有，於自依身，無成勝用，何名解脫？若令己身蕭然自在，永離系縛，可名解脫。此於己身無如是用，是故設有，於身無益，何黨如是無用法為？若許有用，則同有為，既許無用，便同兔角。諸有智者定應不許有用無為，無用實有，故知涅盤體非實有，此中煩惱及隨煩惱順生，後受諸決定業，摠名為縛，由此勢力，令諸有情久處生死廣大牢獄，受諸劇苦，不解脫故，諸縛所招五取蘊果，摠名所縛。所生苦果，系屬集因，不自在故，所有能除諸縛圣道，摠名為因。由此永斷煩惱隨眠，不引諸業，不招後苦，證得離系解脫果故。此解脫果非離能縛、所縛及因，別有實體，謂從能縛得解脫時，非能縛外別證解脫，如實證見分位別故，即彼不生名為解脫，所縛亦尒，離煩惱縛，蕭然自在，分位差別，名為解脫。無別有法，因亦如是，作用差別，離諸煩惱，名為解脫。離圣道外，無別有法，是故離此縛所縛因，無別實有涅盤解脫。
復次，涅盤若有，必有所依，此所依者，若蘊若我，般涅盤時，俱不可得，故說頌曰：
究竟涅盤時，無蘊亦無我，
不見涅盤者，依何有涅盤？
論曰：住無余依般涅盤位，前蘊永滅，後蘊不生，其中都無諸蘊相續，既不見有般涅盤者，依何說有真實涅盤？若於尒時亦許施設，有其真實補特伽羅，便墮如來滅後定有見處過失。若於尒時不施設有補特伽羅，還同前過，般涅盤者既不可得，是故決定無實涅盤，以於世間都未曾見無貪等者，有貪等故，設復計有涅盤所依，是則涅盤有所依故，應如貪等，其性無常。又若涅盤體是有者，則有緣相而可了知應如色等不出生死，如說世尊，若求涅盤體實有者，不出生死。所以者何？言涅盤者，永滅眾相，離諸散動，此經義言，一切世間散動妄見皆永離故。彼所發起所取能取相永滅故，證得涅盤。是故涅盤決定非是一切有執所依緣處，有說二句，如其次第，涅盤永滅所緣眾相，永離一切能緣散動，涅盤既絕眾相散動，不可以有而取涅盤。
然經說有涅盤界等，為破撥無涅盤者見，有執生死無始無終，決定無有般涅盤界，故佛說有煩惱眾苦熾火永滅，般涅盤界，無生無滅，無相無為，究竟安樂。此立道理，顯生死火非常相續，永無滅期，從眾緣生，有損惱故，猶如世間山林熾火。謂生死苦雖無始來依眾緣生，相續無斷，若遇善友，聞法修行，無漏圣道現在前時，滅諸煩惱，不起諸業，後苦不續，名曰涅盤，譬如世間薪盡火滅。然此涅盤圣道所證究竟寂滅，離諸性相，永絕一切分別戲論。所以契經種種宣說，皆為方便除妄見執，諸有智者應正覺知，勿謂涅盤是有無等，若於生死起諸分別，易作方便令其斷除，若於涅盤起諸分別，其病深固，難可救療，是故不應執有無等。
復次，數論外道作如是言：因果散壞，悕望止息，唯有思我離系獨存，尒時名為涅盤解脫。為破彼執，故說頌曰：
我時舍諸德，離愛有何思？
論曰：隨所現境分別受用，汝說名思，即執為我，此必不離根境和合，如是二事，不離悕望，為滿悕望，根境和合，隨所現境，思即受用。般涅盤時，悕望止息，因果散壞，何得有思？既無有思，我亦非有，云何汝說唯有思我離系獨存，尒時名為涅盤解脫？若汝復謂般涅盤時雖無有思，而有我在，此亦不然，故說頌曰：
若有我無思，便同無所有。
論曰：汝宗計我思為性相，般涅盤時，思既非有，性相俱滅，更無所有，復依何物而說有我？若謂尒時雖無思用，而有種子，我體猶存，譬如眼根見色，為用有時，用滅而眼體在，此亦不然。若有所依，可有是事。所以者何？功能差別，名為種子，如是種子，必依於他；既無所依，何有種子？先世諸行功能差別所引識上，能生眼識差別功能，說名為眼。如是眼根，必定依止阿賴耶識及四大種無余依中，因果散壞，悕望思慮悉皆滅盡，都無所依，而計有我，體是種子，理不應然。又若執我即是種子，由此發思差別作用，此我即應最勝所攝，有勝功能起諸法故。又若執我是種所依，由此為因，能生思果，便失自宗思即是我，及失思我其性懈墯，唯是受者，而非作者。若所執我非即是思，汝今應說如是我相。若不說相而我成者，則應一切妄執皆成。又說頌曰：
無余有我種，則定能生思，
要無我無思，諸有乃無有。
論曰：若無余依般涅盤界有我種子不永拔者，則應決定生現起，思我無異故，猶如前位。思若現起，則有一切，何名解脫生死系縛？若言此中雖有我種，眾具闕故，思不得生，此亦不然。我無異故，應如前位，眾具無闕。又汝所執我體周遍，與他眾具共相應，無別處故，猶如己有，云何而言眾具有闕？若言眾具各屬自我，雖他眾具共相應，不屬己故，言有闕者，此亦不然。處無別故，共相應，何不屬己？如是所執，後當廣破。若說此位究竟寂滅，本無有我，今復無思，一切種子無所依故，即便永滅，不生後有，如無外種，芽等不生，如是即名究竟解脫，非空非有，非斷非常，非苦非樂，非我無我，非染非凈，絕諸戲論，為止邪見撥無涅盤，故說真有常樂我凈，此方便言，不應定執，既不執有，亦不撥無，如是乃名正知解脫。
復次，勝論外道作如是言：若能永拔苦樂等本，棄舍一切，唯我獨存，蕭然自在，無所為作，常住安樂，名曰涅盤。如是涅盤，決定應許，若唯苦滅，無有我者，便為斷壞，何謂涅盤？又此涅盤離諸系縛，自在為相，智者欣樂，體若都無，何所欣樂？此有虛言而無實義，為破彼執，故次頌曰：
若離苦有我，則定無涅盤，
是故涅盤中，我等皆永滅。
論曰：汝執一切苦樂等法皆是我德，乃至未滅常隨逐自所依我，云何此中與我相離？我無異故，應如前位，與彼相應。又此樂等，無余依中應不永離，自所依我，是我德故，猶如數等。如汝所執一德遍德是我德故，常與我合，苦等亦然，云何相離？如是此我於無余依般涅盤界，理所逼故，亦與苦等諸德相應，是則涅盤決定無有，我被縛，不解脫故，生死唯有眾苦聚集，因緣力故，無始輪回，無明所迷，妄生我執，謂我為苦火焚燒，恐失我故，不求解脫，設求解脫，亦不能證，妄執我故，眾苦熾盛。諸有智者，依真善友，無倒了知如是事已，為欲息滅熾然六苦，精勤方便，如救頭然，得圣慧水，數數灌注，如所燒薪，熾然永滅，寂靜安樂，名曰涅盤。如是生死，純大苦聚，熾然永滅，安樂涅盤。諸有智人誰不欣樂？誰有智者身嬰重病，恐身斷故，欣樂此疾？唯有愚人，能為是事。如地獄中諸有情類，雖為種種猛焰焚燒，大苦煎迫，時無蹔廢，而於自身深愛著者，皆是所作惡業勢力，無明妄見，鬼魅所纏，未拔我見煩惱根本，令彼有情怖畏斷滅。智者觀見諸行相續，空無有我，純大苦聚，永斷滅時，何所怖畏？是故若能離於我見，必定欣樂永滅涅盤。由此亦能舍於斷見，以見我斷，名為斷見，非唯苦斷名為斷見。故契經說，見我世間永斷壞故，名為斷見。言世間者，顯我所事，執我我所真實有體，聞彼斷時，便生斷見。若無所執，則無斷見。唯依所執我我所事所起顛倒斷常兩見，無上大師立邊執見，由此妄見，擊發生死大苦熾火，令其增廣，逼迫無量無智有情，是故世尊稱贊永滅離欲寂靜最勝安樂，令其可化，深心欣樂。如是涅盤，非無非有，妙智所證，名為勝義。又諸義中，最為勝故，過此更無所求義故，名為勝義。
復次，有作是說：常法定有。以勝義諦無生無滅，真實善有，能為所緣生圣智故，此亦不然，非勝義故。若勝義諦是實有者，應如色等，從眾緣生，若非緣生，應如兔角，體非實有，又無同喻，有因不成，設許因成，則非常住。又勝義諦，體若是有，應如瓶等，非圣智境。若真圣智，緣有為境，應如余智；非真圣智，不斷煩惱，不證涅盤。勝義諦理，非空非有，非常非無常，欲於其中求少有性，定不可得。為顯此義，故次頌曰：
寧在世間求，非求於勝義，
以世間少有，於勝義都無。
論曰：世間有法，略有三種：一、現所知法，如色聲等。二、現受用法，如瓶、衣等。如是二法，世共知有，不待成立。三、有作用法，如眼、耳等，由彼彼用，證知是有。如此三法，是入世俗所了受境。世間復有三種無法，謂究竟無及隨三有前後際無。為簡此無，故說少有。又簡妄見所立諸法，故言少有。如是世俗三有、三無，依勝義說，皆非真實，以勝義諦非有非無，分別語言皆不能及。寧在世間虛偽事內欲求有性，少易可得，於勝義諦真實理中欲求有性，究竟難得，以此世間少分有性於彼尚無，況余有性。若尒，寧樂如是少有世間，不須如是都無勝義，以於世間雖有種種災患過失，而有少法可得受用，勝義諦中無有少法，何所受用？不尒，世間勝義有苦無苦可欣厭故，誰有智者知水不消，成重病苦，更求多飲？哀哉世間！愚癡顛倒，欣贊生死，眾苦熾然，厭毀勝義寂靜安樂，如此癡言，何煩聽受？是故智者當勤精進，觀諸法空，於生死苦應除邪愿，於勝義樂應修正愿，如是具足三解脫門，雖復久居生死大海，而非生死過失所染，蕭然解脫，利樂有情，由此善通契經句義，方便善巧證法空者，雖處猛焰而不焚燒，雖現死生而常解脫。
復次，勝論外道作如是言：前說無余般涅盤位無蘊無我，依誰而說有涅盤者？其理不然，我定有故，若無我者，依緣何法而起我見？我見若無，執我所見亦不得有，若異生等，從無始來不起如是我我所見，應如永滅薩迦耶見，不受三界生死眾苦。又不應說緣心、根、身發生我見，以心、根、身，世間說為我所有故。又我我所決定有異，所屬能屬，言所詮故，如天授等所乘車等。又緣他身我見無故，若許我見緣心、根、身為境，生者應如天授、德授等見，亦緣他身為境生起，亦不應說自他心等有差別故，我見不緣，無始時來，自心、根等，剎那展轉，前後各異，而許俱緣生我見故。又此我見不緣現在自心為境，與世現見事相違故，亦不得緣過去、未來心等為境，彼無體故，如空花等不生我見，現見有我，非曾當故。又於一身二心不并故，不可說緣現自心而生我見。
又心念念異滅異生，若無我者，云何得有憶識習誦恩怨等事？又心、根等，決定不為我見所緣男女等相，此中無故，如瓶、盆等。是故決定有真實我，由此為緣，發生我見，因斯謂我是大丈夫。如是所說，雖有虛言，而無實義。所以者何？我若是有，應如色等從緣而生，生定歸滅，則非常住。若非緣生，應如兔角，無勝體用，何名為我？又雖立我是有是常，而竟不能立因立喻，非無因喻所立得成。若唯立宗則得成者，一切所立皆應得成。設復方便矯立因喻，即所立我，其體非常，一切有因皆非常故。
又所立我定非實有常住我性，是所知故，是所說故，如瓶、盆等。又所立我若是實有，應非顛倒我見所緣；若稱實見是顛倒者，一切圣智皆應顛倒；一切圣智稱境而見，既非顛倒，我見亦尒，應非顛倒。若尒，我見應如圣智，非無始來生死根本。若此我見稱實而知，而無始來引生死者，圣智亦應引諸生死，則應究竟不得涅盤。是故異生愚癡顛倒，於五取蘊無我法中妄執有我，因執我所，由此妄執我我所見，不稱實境，成顛倒故，能引三界生死眾苦。若於無我五取蘊中起圣智見，通達無我及無我所，永斷生死，證得涅盤，是故定應信受無我。又汝所言，以心、根、身，世間說為我所有故，不應緣彼生我見者，我亦不應是我見境，世間亦說我所有我，有如是相，是故不應以世間說為我所故，非我見境。我我所事相望不定，或有別物或無別物。
又汝所言，所屬能屬，言所詮故，如天授等，我與我所定有異者，此因不定。世間亦說如是飲食所有香味，特異於常，豈離香味別有飲食？我我所見雖俱緣蘊，而或別執一蘊為我，余蘊為所，或復摠執內蘊為我，外蘊為所，故所立宗有相符過。又汝所言，以緣他身，我見無故，心等非是我見境者，我亦應非我見所緣，由於他我，我見無故，若緣他我，不起我見而緣自我生我見者，雖緣他身，不起我見，何妨我見緣自心等？無智有情，不了平等空無我理，唯於諸行，無始數習我我所見，於自於他諸蘊相續，執自為我，異我為他，其中都無我之實性。
又汝所言，亦不應說自他心等，有差別故，我見不緣無始時來自心、根等，剎那展轉，前後各異，而許俱緣生我見者，此亦不然。自身前後，因果相續，自望於他，因果斷故，如汝所執，我體是一，前後無異，他我相別，我見自緣己身中我，力用斯盡，不緣他我。我亦如是，自身前後雖念念別，而無始來因果不斷，如燈河等，相續假一，無智有情謂為一我，而生我見，他身於自，因果斷故，我見不緣。又汝計我，自他相似，皆遍皆常，無所系屬，我見何緣，緣此非彼。若汝計我，有所系屬，或有所生，此彼差別，應如色等，其性無常，是故當知有為因果相續各異，故令我見如是差別。
又汝所說，我見不緣現在自心為境等難，皆不應理。所以者何？緣自身中，前後因果相續假一，生我見故，無緣現在自心等過。又一身中有多心品，因果相屬，名一有情。異心品中，發起我見，緣異心品計我何失？汝等所計我是實者，我見見我，應如正見，即非妄見，若不見我，應如邪見，則非我見。
又汝所言，心等念念異滅異生，若無我者，云何得有憶、識、習、誦、恩、怨等者？此亦不然，有情身中，一一各有阿賴耶識一類相續，任持諸法種子不失，與一切法互為因果，熏習力故，得有如是憶、識、習、誦、恩、怨等事。汝所計我，常無變易，後位如前，應無是事，有應常有，無應常無，我體一故，不可說言。我用轉變，用不離體，我亦應變。若尒，此我應如色等，體用俱變，則是無常，若言心等皆屬於我，心等轉變，有如是事，故所屬我亦得其名。若尒，心等應從我起，能生果故，我應非常。若我於心無生長用，云何得言心屬於我？我既是常，不能任持心等種子，云何得有憶、識等事？
又汝所言，此心、根等決定不為我見所緣男女等相，此中無故，如瓶等者，此因不成，男女等相，身現有故。又所計我亦應不為我見所緣男女等相，我中無故，即所立因便為不定。為顯此義，故次頌曰：
內我實非男，非女非非二，
但由無智故，謂我為丈夫。
論曰：依止身相有差別故，世俗說為男女非二，此身別相，內我中無以所計，我體是一故。又男等相，生生改易，亦見此生有轉變者，舍別異相，取所余相，汝所執我，常無變易，無舍無取，故無此相，亦不可說男女等相雖非我體，而是我德，我與德合，說為男等。所以者何？樂等德中所不說故。我不共德略有九種：一、苦；二、樂；三、貪；四、瞋；五、勤勇；六、法；七、非法；八、行；九、智。男女等相，九所不攝，云何而言此是我德？
又樂等德遍諸所依，男女等相所依不遍，云何得說此為我德？又不可說男女等相同異性攝，由同異性，亦得說我為男女等。所以者何？同異性者，所依決定常遍所依，我既是常，男女等相常應不舍，應一切時常有三相。又男等相遍表一切我及身等，云何唯我同異性攝？又同異性所依各別，設許唯我同異性攝，云何一我有三同異？不見一依有多同異。亦不可說如波羅奢一樹之上有三同異：波羅奢性、樹性、實性。我亦如是，一我體上有三同異：男性、女性、非男女性。所以者何？波羅奢性遍波羅奢，樹性遍樹，實性遍實，此三所依互有寬狹。我上三性皆唯遍我，所依無別，云何為喻？是故唯依無始數習妄想分別所起假相，世俗道中說為男等，非有實我有男等相，但由無明憍逸妄想，愚夫自謂我是丈夫，亦有自謂為女非二。頌中略故，且說丈夫。以身中有男女等相，所執我體男等相無，故汝比量因有不成不定過失。若汝復言，我及身等，雖復皆有男女等相，然我是實，身等是假，此亦不然。若男等相二處皆有，云何得知一假一實？應立量言，我見決定不緣實我，男女等相所雜糅故，如緣身等，起男等相所雜糅心。又我見等不緣實我，有所緣故，如余心等。又我見境非是實我，男等相心之所緣故，猶如身等，故汝所言，虛無實義。
復次，順世外道作如是言：諸法及我，大種為性，四大種外，無別有物，即四大種和合為我及身心等。內外諸法，現世是有，前後世無，有情數法如浮泡等，皆從現在眾緣而生，非前世來，不往後世，身根和合，安立差別為緣，發起男女等心，受用所依，與我和合，令我體有男等相現，緣此我境，復起我見，謂我是男女及非二。今應問彼，汝說大種和合變異為身、根等，如是成內大種自性，為是男等？非男等耶？彼答言：非。內外大種，性無異故，雖大種性內外無異，然有安立形相差別，如是世間所知形相，所有男等自性差別，皆是自心分別所起，非實物中有如是性。若尒，頌曰：
若諸大種中，無男女非二，
云何諸大種，有男等相生？
論曰：若四大種本性無有男、女、非二，云何得有男等相生？男女等心何緣而起？受用所依雖與我合，云何令我男等相現？若我無有男女等相，云何我見謂我是男女及非二？若本性無，雖與他合，終不能令轉成余相，亦不能令生余相心，如鮮白物雖合余色，不成余相，不起余心，頗胝迦等余色合時，前滅後生，不可為喻，是故決定無有實我，大種為性，經久時住，有男等相我見所緣。
復次，記論外道作如是言：諸法及我一切，皆與三相和合，由此三相皆能發起三種心聲。何謂三相？一者、男相能生諸法；二者、女相能滅諸法；三、非二相能守本位。此亦不然，諸法及我體非三相，云何能起三種心聲？亦不可說與他合故，轉成三相。前所說過，不相離故，若法及我體非三相，三相合故，轉成三相，三相更無余三相合故，此三相應非三相，應不能起三種心聲。又此三相與非相合，能使非相轉成相者，諸法及我與相合時，應令三相轉成非相，是則畢竟應不能起三種心聲。
又此三相功能差別，更互相違，必應不并，云何一物得有三聲？如角等物，男、女、非二，三聲所呼，世共知故。又一物上，三相功能更互相違而得并者，應一切物皆具三相，不應現見聲有差別。又此三相若實有者，唯應依止有法非無，是則三聲應不周遍，云何現見諸方言音有法上無，無法上有？現見境界，不可誹謗，若無三相而有三聲，則一切處皆應如是。又此三相配生住滅，理不應然，男死女生，非二生死，世現見故。又此三相無別實體，後當廣辨。是故但隨世俗言路，說有男等三聲差別，非別實有如是三相。外道執有如是三相，依附實我，我見所緣，是顛倒智；內道不執，故無顛倒。汝不應依有顛倒智與無倒者，正決擇時，立為定量，以我見緣，證實有我。又此我見，為隨我相執有我耶？為隨自覺執有我耶？若隨我相，應名正見；若隨自覺，應不緣我。又若初者，頌曰：
汝我余非我，故我無定相。
論曰：若汝身中我之自相，諸余身中我亦同有，隨我自相而起我見，云何一見不緣一切？既無一見緣一切我，故知我見不隨我相。若汝身中我自相異余身中我自相，復別汝以為我，余則為非，余以為我，汝則為非，是則此我相不決定。既無定相，便無定性，性相不定，非實非常，云何執我真實常住？又立量言，自身我見不隨自我自相而起，不緣余我自相生故，如所余緣所有心等。又自身我應不為緣，發自我見，汝許我故，如他身我。又諸我見定不緣我，自他境相互有無故，如青黃等能緣之心。又一切我非我見境，諸余有法所不攝故，猶如一切兔角等無。又一切我非實我性，是所知故，如一切法。是故我見不緣實我，諸所計我無實性相。一切智者皆非所見，唯諸愚人深樂著，如病眼境，定非實有，故不可以我見所緣，證立此我實有常住。若第二者，頌曰：
豈不於無常，妄分別為我？
論曰：若隨自覺執有我者，豈不但緣無常身等，虛妄分別執為實我？所以者何？現見世間但緣身等，前後隨緣分位差別，虛妄計度，我肥我瘦，我勝我劣，我明我闇，我苦我樂。身等無常可有是事，常住實我無此差別，由此比知一切我見皆無實我以為境界，唯緣虛妄身等為境，隨自妄想，覺慧生故，如緣闇繩，顛倒蛇執。又如世間虛妄分別，執有空華、第二月等，必由先見世間少事，然後方執有如是事，我見執我亦復如是，先緣生滅五取蘊事，後方決定執有實我。又如夢中虛妄境界，隨先所見和合計度，我見境界亦復如是，先緣諸蘊，然後和合虛妄計度。
又諸我見略有二種：一者、俱生；二者、分別。俱生我見，由無始來內因力故，與身俱，不待邪教及邪分別，任運而起，故名俱生。此復二種：一、常相續，在第七識，緣第八識，起自心相，即執為我，名為我見。二、有間斷，在第六識，緣五取蘊，或摠或別，起自心相，即執為我，名為我見。如是二種俱生我見，微細難斷，數數修習勝無我觀，方能除滅。分別我見，由現在世外緣力故，非與身俱，要待邪教及邪分別，然後方起，故名分別。此亦二種：一、緣邪教所說蘊相，起自心相，分別為我，名為我見；二、緣邪教所說我相，起自心相，分別為我，名為我見。如是二種分別我見，麤重易斷，圣諦現觀初現行時，即便除滅。如是所說一切我見，心外蘊境，或有或無；心內蘊境，一切皆有。是故我見皆緣無常，諸蘊行相妄執為我。諸蘊行相，從緣生故，是虛幻有；妄所執我，非緣生故，決定非有。故契經說：苾芻當知！世間沙門婆羅門等所有我見，一切皆緣五取蘊起。
復次，今應審問諸瞖盲徒，空無我理，有何所失，而強分別，固執我耶？若一切法空無我者，生死、涅盤二事俱失。所以者何？由有我故，諸無智者樂著生死，先造能招善不善業，後受所感愛非愛果。諸有智者欣樂涅盤，先觀生死苦火煎逼，發心厭離，後方舍惡，勤修諸善，得正解脫，如是一切皆由我成，我為作者，我為受者，我為苦逼，發心厭離，舍惡修善，證得涅盤。若尒，頌曰：
我即同於身，生生有變易，
故離身有我，常住理不然。
論曰：若我先造種種行業，後方領受種種果報，是則此我體應轉變，因必有轉變，果有差別故，無有道理因不轉變，而果眾多及非有，謂所執我那落迦等諸趣諸界生差別中，若能造受種種業果，則應同身生生變易，非天授等，身無變易。先能造作善惡二業，後能領受苦樂兩果，是故我體同所依身能造受故，生生變易，有變易故，則有生滅，生滅相應，豈得常住？又所執我不離身等，有情數攝體非常故，如所依身，是故執我常住離身，能為作者及為受者，生死輪回，皆不應理，以離身等，無別用故。
復次，云何此我能造諸業？若謂與身合故能造，由此內我有勤勇德，因此德故，與身和合，起諸作業，此德作業雖待依身，而屬於我，如以金石投於樹枝，重德相應，故有搖動。是德作用雖待樹枝，而屬金石，此亦不然，有觸對物可有如是動搖作用，汝我不尒，云何身合能造諸業？所以者何？頌曰：
若法無觸對，則無有動搖，
是故身作業，非命者能造。
論曰：一切能起動搖作業，決定不離有觸對物，我無觸對，雖與身合，云何能作搖動業因？如所執時無有觸對，雖與身合，不能作業，心及心法唯能生風，風與身合方能造業，故所立因無不定過，此說近因，非展轉故。又可合者，必有方分，兩物相觸無間名合。所執我等既無方分，云何與身合故造業？不可假說我有方分，即有實起作業功能，勿以假名說水為火，即有實火焚燒作用，由能說人假說諸法，非能說人有差別故，令所說法其性轉變，法性決定，前已具論。於本頌中，無觸對者，顯無方分；無動搖者，顯無合義。又自有動，方能動他，如金石等，要自有動，方能為因，令樹枝動，我既無動，無形礙故，何能為因，令所依動？如金石等，不動轉位，無觸對者，顯無形礙；無形礙故，自無有動。無動搖者，顯非動因，如是所執無動神我尚無能動一毫之力，況能造業，得名作者。既不造業，即無有果。若不受果，何名受者？
復次，如汝所言，我為苦逼，發心厭離，舍惡修善，得解脫者。此亦不然。何以故？頌曰：
我常非所害，豈煩修護因？
誰恐食金剛，執仗防眾蠹？
論曰：汝所計我既無變易，如太虛空，其體常住，一切災苦皆不能害，豈煩精進修防護因？有變壞身，苦所逼害，罪所涂染，理須防謢，誰有智者了知金剛物無能壞，而恐侵食，率侶執仗，防諸蠹蟲？唯有愚人或為是事，可變壞物應加守衛。若汝意謂命可害故，我亦隨害，此亦不然。我既是常，不應隨害。又汝計命三事和合，謂身、我、意，前已遮破，我與身合，無方分故，如汝所計色等諸德，無和合義。又和合者，無別有性，唯有方分無間而生。既無別體，復何所害？此設可害，必隨所依，所依既常，云何可害？設復害命，於我何惱？以汝所計，我常無礙，如太虛空，寒暑、風雨、霜雹無損，如是我性，苦
何所惱？又所執我，其性凝然，前後無變，設離眾惡，復何所增而名解脫？豈不此位善法增耶？我性既常，善增何益？所執我體，常無改變，余法雖生，亦無增損。如是解脫於我無用，是故執我常住無變，生死涅盤二事俱失，若空無我，二事俱成。