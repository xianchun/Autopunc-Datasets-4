復次，憍尸迦！假使充滿此贍部洲佛設利羅以為一分，有書般若波羅蜜多深妙法門復為一分，於斯二分，汝取何者？
天帝釋言：我意寧取深妙般若波羅蜜多。所以者何？我於諸佛設利羅所，非不信受供養恭敬，然諸佛身及設利羅，皆因般若波羅蜜多深妙法門而出生故，皆由般若波羅蜜多深妙法門功德威力所薰修故，乃為一切世間天人、阿素洛等供養恭敬。
世尊！如我坐在三十三天善法殿中天帝座上，為諸天眾宣說正法時，有無量諸天子等，來至我所，聽我所說，供養恭敬，右遶而去。我若不在彼法座時，諸天子等亦來其處，雖不見我，如我在時，供養恭敬，咸言：此處是天帝釋為諸天等說法之座，我等皆應如天主在，供養恭敬，右遶而去。佛設利羅亦復如是，深妙般若波羅蜜多為因引生，一切智智之所依止故，為一切世間天人、阿素洛等供養恭敬，是故我說於二分中，我意寧取深妙般若波羅蜜多。
世尊！假使充滿三千世界佛設利羅以為一分，有書般若波羅蜜多深妙法門復為一分，於斯二分，我意寧取深妙般若波羅蜜多。所以者何？我於諸佛設利羅所，非不信受供養恭敬，然諸佛身及設利羅，皆因般若波羅蜜多深妙法門而出生故，皆由般若波羅蜜多深妙法門功德威力所薰修故，乃為一切世間天人、阿素洛等供養恭敬。
世尊！如負債人怖畏債主，即便親近奉事國王，依王勢力得免怖畏，反為債主怖畏供養。所以者何？彼人依附國王勢力，王所攝受具威勢故。王喻般若波羅蜜多，佛設利羅喻依王者，由依般若波羅蜜多故，得世間供養恭敬。諸佛所得一切智智亦依般若波羅蜜多而得成辦故，我寧取深妙般若波羅蜜多。
世尊！譬如無價大寶神珠，具無量種勝妙威德，隨所住處，有此神珠，人非人等，不能為害。設有男子，或復女人，為鬼所執，身心苦惱，若有持此神珠示之，由珠威力，鬼便舍去。諸有熱病，或風或痰，或二或三，和合為病，若有系此神珠著身，如是諸病，無不除愈。此珠在闇能作照明，熱時能涼，寒時能暖，隨地方所，有此神珠，時節調和，不寒不熱。若地方所，有此神珠，蛇蠍等毒，無敢停止。設有男子，或復女人，為毒所中，楚痛難忍，若有持此神珠令見，珠威勢故，毒即消滅。若諸有情，身嬰癩疾、惡瘡、腫疱、目眩瞖等眼病、耳病、鼻病、舌病、喉病、身病、諸支節病，帶此神珠，眾病皆愈。若諸池沼泉井等中，其水濁穢，或將枯涸，以珠投之，水便盈滿，香潔澄凈，具八功德。若以青黃赤白紅紫碧綠雜綺種種色衣，裹此神珠，投之於水，水隨衣彩，作種種色。如是無價大寶神珠，威德無邊，說不能盡，若置箱篋，亦令其器具足成就無邊威德；設空箱篋，由曾置珠，其器仍為眾人愛重。
尒時，慶喜問帝釋言：如是神珠為天獨有，人亦有耶？
天帝釋言：人中、天上俱有此珠。若在人中，形小而重；若在天上，形大而輕。又人中珠，相不具足；在天上者，其相周圓。天上神珠，威德殊勝，無量倍數，過人所有。
時天帝釋復白佛言：深妙般若波羅蜜多亦復如是，為眾德本，能滅無量惡不善法，隨所在處，滅諸有情身心苦惱，人非人等，不能為害。如來所得一切智智及余無量無邊功德，皆因般若波羅蜜多。佛設利羅由諸功德所薰修故，是諸功德所依器故，佛涅盤後，堪受一切世間天人、阿素洛等供養恭敬，是故我說於二分中，我意寧取深妙般若波羅蜜多。
世尊！假使充滿十方各如殑伽沙界佛設利羅以為一分，有書般若波羅蜜多深妙法門復為一分，於斯二分，我意寧取深妙般若波羅蜜多。所以者何？我於諸佛設利羅所，非不信受供養恭敬，然諸佛身及設利羅，皆因般若波羅蜜多深妙法門而出生故，皆由般若波羅蜜多深妙法門功德威力所薰修故，乃為一切世間天人、阿素洛等供養恭敬。
復次，世尊！深妙般若波羅蜜多能生如來一切智智，如來所得一切智智能生佛身及設利羅，是故供養如是般若波羅蜜多則為供養三世諸佛一切智智及設利羅。復次，世尊！若善男子善女人等，欲得常見十方諸佛，當行當修甚深般若波羅蜜多。
尒時，佛告天帝釋言：如是！如是！如汝所說。憍尸迦！過去未來現在諸佛皆依般若波羅蜜多證得無上正等菩提，是故如來供養恭敬。
天帝釋言：如是般若波羅蜜多是大無上波羅蜜多，一切如來皆依般若波羅蜜多知諸有情心行差別。
尒時，佛告天帝釋言：如是！如是！如汝所說。憍尸迦！是故菩薩摩訶薩眾長夜修行甚深般若波羅蜜多，為如實知諸有情類心行差別。
時天帝釋復白佛言：諸菩薩眾為但應行般若波羅蜜多？為亦應行余五波羅蜜多？
尒時，佛告天帝釋言：諸菩薩眾應具行六波羅蜜多，然行布施、凈戒、安忍、精進、靜慮，觀諸法時，皆以般若波羅蜜多而為上首。憍尸迦！如贍部洲所有諸樹枝條、莖干如是知，而能隨喜回向無上正等菩提。復於是時，若正解了都無有法可能隨喜回向於法，雖如是知，而能隨喜回向無上正等菩提，便不墮於想、心、見倒。所以者何？是諸菩薩於能隨喜回向之心及所隨喜回向之法不生執著，是名無上隨喜回向。若諸菩薩於能隨喜回向之法，起能隨喜回向法想，於所隨喜回向之法，起所隨喜回向法想，而起隨喜回向無上正等菩提，則便墮於想、心、見倒，所起隨喜回向皆邪，菩薩應知方便遠離。
若諸菩薩於所修作諸福業事，如實了知遠離寂靜，於能隨喜回向之心亦如實知遠離寂靜。如實知已，行深般若波羅蜜多，於諸法中都無取著，而起隨喜回向無上正等菩提，則不墮於想、心、見倒。若諸菩薩於所修作諸福業事，不如實知遠離寂靜，於能隨喜回向之心亦不能知遠離寂靜，於一切法執著諸相，而起隨喜回向無上正等菩提，則便墮於想、心、見倒。
若諸菩薩於已滅度諸佛世尊及諸弟子功德善根，欲正發起隨喜回向，應作是念：如佛世尊及諸弟子皆已滅度，自性非有，功德善根亦復如是，我所發起隨喜回向及所回向無上菩提，性相亦尒，都不可得。如實知已，於諸善根發生隨喜回向無上正等菩提，便能不生想、心、見倒，不取相故，佛所聽許，名正隨喜回向菩提。若諸菩薩以取相為方便，行深般若波羅蜜多，於已滅度佛及弟子功德善根取相隨喜回向菩提，是為非善隨喜回向。若諸菩薩不取相為方便，行深般若波羅蜜多，於已滅度佛及弟子功德善根離相隨喜回向菩提，是名為善隨喜回向。
慈氏菩薩問善現言：云何菩薩於佛及弟子功德善根等，皆不取相，而能隨喜回向菩提？
善現答言：應知菩薩所學般若波羅蜜多方便善巧，雖不取相，而所作成，非離般若波羅蜜多有能正起隨喜回向，是故菩薩欲成所作，應學般若波羅蜜多。
慈氏菩薩謂善現言：莫作是說。所以者何？以甚深般若波羅蜜多中，佛及弟子功德善根都不可得，所起隨喜回向菩提亦不可得。此中菩薩應作是觀：過去如來及諸弟子功德善根性皆已滅，所起隨喜回向之心及大菩提，性皆寂滅。我若於彼取相分別，發生隨喜回向之心，諸佛世尊皆所不許。所以者何？於已滅度佛弟子等，取相分別隨喜回向，是則名為大有所得。過去已滅，無所有故，未來現在佛弟子等未至、不住，亦不可得。若不可得，非取相境，若取其相，發生隨喜回向菩提，便墮顛倒。
是故菩薩欲於如來及諸弟子功德善根正發隨喜回向菩提，不應於中起有所得取相分別隨喜回向，若於其中起有所得取相分別隨喜回向，佛不說彼有大義利。所以者何？如是隨喜回向之心，妄想分別，名雜毒故。如有飲食，雖具上妙色香美味，而雜毒藥，愚夫淺識，貪取噉之，初雖適意，後便大苦。如是一類補特伽羅，不善受持，不善觀察甚深般若波羅蜜多，不善通達甚深義趣，而告大乘種性者曰：來，善男子！汝於三世諸佛世尊戒等五薀及余無量無邊功德，若佛弟子所種善根，若佛世尊授諸菩薩、聲聞、獨覺三菩提記，彼有情類所種善根，若諸天人、阿素洛等所種善根，如是一切合集稱量，現前隨喜，回向菩提。如是所說隨喜回向，以有所得為方便故，譬如世間雜毒飲食，菩薩種性補特伽羅不應隨彼所說而學。是故大德應說云何住菩薩乘善男子等，應於三世十方諸佛及弟子等功德善根隨喜回向，可名無毒。
善現答言：若諸菩薩欲不謗佛而發隨喜回向心者，應作是念：如諸如來應正等覺如實通達功德善根有如是性，有如是相，有如是法而可隨喜，我今亦應如是隨喜。如諸如來應正等覺如實通達，應以如是諸福業事回向菩提，我今亦應如是回向。若作如是隨喜回向，則不謗佛，不雜眾毒，離諸過咎，善順佛教。
復次，菩薩應作如是隨喜回向，如戒薀等，不墮三界，非三世攝，隨喜回向亦應如是。所以者何？如彼諸法，自性空故，不墮三界，非三世攝，隨喜回向亦復如是。若能如是隨喜回向，不雜眾毒，無所失壞；若不如是隨喜回向，當知是邪隨喜回向。若諸菩薩作如是念：如諸如來應正等覺如實通達諸功德等，有如是法，可依此法發生無倒隨喜回向，我今亦應依如是法發生隨喜回向之心。是為正發隨喜回向。
尒時，世尊贊善現曰：善哉！善哉！汝今乃能為諸菩薩作大佛事。善現當知！假使三千大千世界諸有情類，一切皆得四靜慮、四無量、四無色定、五神通等世出世間有相功德，是一菩薩所起無倒隨喜回向，於彼功德為最為勝，為尊為高，為妙為微妙，為上為無上。
復次，善現！假使三千大千世界一切有情皆發無上正等覺心，一一住如殑伽沙劫，以有所得而為方便，皆持上妙衣服、飲食、臥具、醫藥及余樂具恭敬供養如殑伽沙世界有情，常無間斷，於意云何？是諸菩薩由此因緣得福多不？
善現對曰：甚多，世尊！如是福聚若有形色，十方各如殑伽沙界不能容受。
佛言：善現！如是！如是！如汝所說。若一菩薩由深般若波羅蜜多所攝受故，發起無倒隨喜回向所獲功德，於前菩薩有相福聚，百倍為勝，千倍為勝，乃至鄔波尼殺曇倍亦復為勝。
尒時，四大天王各與眷屬二萬天子俱，頂禮佛足，合掌恭敬白言：世尊！是諸菩薩所起無倒隨喜回向，甚深般若波羅蜜多方便善巧所攝受故，威力廣大，勝前所說有所得施多百千倍。
時天帝釋乃至他化自在天王各與眷屬十萬天子俱，皆持種種天妙花鬘、涂散等香、衣服、瓔珞、寶幢、幡蓋、眾妙珍奇，奏天樂音而供養佛，頂禮佛足，合掌白言：是諸菩薩所起無倒隨喜回向，甚深般若波羅蜜多方便善巧所攝受故，威力廣大，勝前所說有所得施多百千倍。
時大梵王，廣說乃至色究竟天各與無量百千天眾，前詣佛所，頂禮佛足，合掌恭敬，俱發聲言：希有！世尊！是諸菩薩所起無倒隨喜回向，甚深般若波羅蜜多方便善巧所攝受故，威力廣大，勝前所說有所得施多百千倍。
尒時，佛告凈居天等諸天眾言：且置三千大千世界一切有情皆發無上正等覺心。假使十方殑伽沙等諸佛世界一切有情皆發無上正等覺心，一一住如殑伽沙劫，以有所得而為方便，皆持上妙衣服、飲食、臥具、醫藥及余樂具恭敬供養如殑伽沙世界有情，常無間斷。若有菩薩普緣三世諸佛世尊所有戒薀、定薀、慧薀、解脫薀、解脫智見薀及余無量無邊佛法，若諸弟子所有善根，若余有情所修善法，如是一切合集稱量，現前發起最尊最勝，最上最妙隨喜俱行諸福業事。復持如是隨喜俱行諸福業事，回向無上正等菩提，如是所起隨喜回向所獲功德，勝前所說有相福聚，無量無邊，不可稱計。
尒時，善現便白佛言：如世尊說現前發起最尊最勝，最上最妙隨喜俱行諸福業事，云何名為最尊最勝，最上最妙隨喜俱行諸福業事？
佛告善現：若諸菩薩於三世法不取不舍，不念不得，知無有法已、正、當生，知無有法已、正、當滅，如法實性，發生隨喜回向無上正等菩提，如是名為最尊最勝，最上最妙隨喜俱行諸福業事。
復次，善現！若諸菩薩欲於三世諸佛世尊及弟子等，布施、凈戒、安忍、精進、靜慮、般若及正解脫、解脫智見相應善根，發生無倒隨喜回向，應作是念：如真解脫，布施、凈戒、安忍、精進、靜慮、般若相應善根亦復如是；如真解脫，戒薀、定薀、慧薀、解脫薀、解脫智見薀相應善根亦復如是；如真解脫，所有勝解亦復如是；如真解脫，隨喜回向亦復如是；如真解脫，一切過去已滅諸法亦復如是；如真解脫，一切未來未生諸法亦復如是；如真解脫，一切現在現轉諸法亦復如是；如真解脫，過去無量無數世界諸佛世尊及弟子等亦復如是；如真解脫，未來無量無數世界諸佛世尊及弟子等亦復如是；如真解脫，現在無量無數世界諸佛世尊及弟子等亦復如是。如是諸法真如法性，無向無背，無縛無脫，無染無凈，我於如是功德善根現前隨喜，以無移轉及無失壞、無相、無得而為方便，回向無上正等菩提，如是名為最尊最勝，最上最妙隨喜回向。
善現當知！如是無倒隨喜回向所獲功德，於十方面各如殑伽沙數世界一切有情皆發無上正等覺心，一一住如殑伽沙劫，以有所得而為方便，皆持上妙衣服、飲食、臥具、醫藥及余樂具恭敬供養十方各如殑伽沙界一切有情，常無間斷，所獲施福，及於十方殑伽沙等諸佛世界一切有情，一一住如殑伽沙劫，以有所得而為方便，所修凈戒、安忍、精進、靜慮、般若相應善根，百倍為勝，千倍為勝，乃至鄔波尼殺曇倍亦復為勝。
