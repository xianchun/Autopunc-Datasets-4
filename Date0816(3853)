蓋聞聖賢應世，影跡無方。所止之國，莫非利益。俗士封其吉凶，上智恬其善惡。正心而俟，則與天同量矣。昔晉武之世，有天竺耆域；宋武之初，有彭城杯度。並顯示徵瑞，昭寤氓俗。齊梁之有沙門保誌者，始現於永明之初，晦智若狂，體同濇塵。而藏往知來，每中靈驗；動容發辭，鮮有遺策。士庶響赴，所在如雲。跡拘塵垢，神游冥寂。水火不能燋濡，蛇虎不能侵毒。雖復限以九關，身終無礙。語其佛理，則聲聞以上；談其隱淪，則遁仙高士。世有可善，故出善應之；世有可惡，故出惡應之。可謂懸於日月，弊於金石者矣。無疆之福，於斯見焉。
如生經云：佛告諸比丘：乃昔過去無數劫時，姊弟二人。姊有一子，與舅俱給官御府織。見帑藏中奇寶好物，即共議言：吾織作勤苦，藏物多少，寧可共取，用解貧乏。伺夜人定，鑿作地窟，盜取官物，不可算數。明監藏者覺物減少，以啟白王。王詔之曰：勿廣宣之，令外知聞。舅甥盜者，謂王不覺。王曰：至于後日，必復重來。且嚴警守，以用待之，得者收捉，無令放逸。藏監受詔，即加守備。其人久久則重來盜。外甥教舅：舅今年尊，體羸力少，若為守者所得，不能自脫。我力強盛，當濟挽舅。舅適入窟，為守者所執。執者喚呼諸人。甥捉不制，畏明識之，輒截舅頭出窟持歸。晨曉，藏監具以啟聞。王又詔曰：輿出其屍，置四交路，其有對哭取死屍者，則是賊魁。棄之四衢，警守積日，人馬填噎，塞路奔突。其賊射鬧載兩車薪，置其屍上。守者啟王，王詔微伺，若有燒者，收縛送來。於是外甥教童執炬舞戲。人眾總鬧，以火投薪，薪然熾盛。守者不覺，具以啟王。王又詔曰：若闍維，更增嚴伺，其來取骨，則是元首。甥又覺之，兼猥釀酒，特令醇厚。詣守備者，微而沽之，遣守者。連昔飢渴，見酒叢飲。飲酒過多，皆共醉寐，酒瓶盛骨而去。守者不覺，明復啟王。王又詔曰：前後警守，竟不級獲。其賊狡黠，更當設謀。王即出女，莊嚴寶飾，安立房室於大水傍。眾人侍衛，伺察非妄，必有利色來趣女者。逆抱捉喚，令人收執。他日異夜，甥尋竊來，因水放株，令順流下，唱噭犇隱。守者驚趣，謂有異人，但見株杌。如是連昔，數數不變。守者睡眠，甥即乘株到女房室。女則執衣。甥告女曰：用為牽衣，可捉我臂。甥素凶黠，預持死人臂，以用授女。便放衣捉臂，而大稱噭。遲守者寤，甥得脫走。明具啟王。王又詔曰：此人方便，獨百無雙。久捕不得，當奈之何？女即懷妊，十月生男。男大端正，使乳母抱行，周遍國中。有人見嗚，便縛送來。抱兒終日，無就嗚者。甥為餅師，住餅鑪下。小兒飢啼，乳母抱兒，趣餅鑪下，市餅哺兒，甥見兒嗚。具以白王，王又詔曰：何不縛送？乳母答曰：小兒飢啼，餅師授餅，因而嗚之，不識是賊，何因白之？王又使母，更抱兒出，見近兒者，便縛將來。甥沽美酒，呼母伺者，勸酒醉眠，便盜兒去。醒寤失兒，具以啟王。王又詔曰：卿等頑騃，貪嗜狂水。既不得賊，復亡失兒。甥時得兒，抱至他國。前見國王，占謝答對，引經說義。王大歡喜，輒賜祿位，以為大臣，而謂之曰：吾之一國，智慧方便，無逮卿者。欲以臣女，若吾之女，當以相配，自恣所欲。對曰：不敢。若王見哀，其實欲索某國王女。王曰：善哉。從所志願。王即自以為子，遣使求彼王女。王即可之。即遣使者，欲迎王女。勅其太子，五百騎乘，皆使嚴整。甥為賊臣。甥懷恐懼，若到彼國，王必覺我，見執不疑。便啟其王：若王見遣，當令人馬衣服鞍勒一無差異，乃可迎婦。王然其言。王令二百五十騎在前，二百五十騎在後。甥在其中，跨馬不下。女父自出，屢觀察之。王入騎中，躬執甥出，爾為是非，前後方便，捕何叵得。稽首答曰：實爾是也。王曰：卿之聰黠，天下無雙。卿之所願，以女配之，得為夫婦。佛告諸比丘：欲知爾時外甥者，則吾身是。外國王者，舍利弗是。其舅者，今調達是。女婦翁者，輸頭檀王是。婦母者，摩耶夫人是。其婦者，拘夷是。其子者，羅雲是。佛說是時，莫不歡喜。
又智度論云：菩薩思惟觀空無常相故，雖有妙好五欲，不生諸結。譬如國王，有一大臣，自覆藏罪，人所不知。王言：取無脂肥羊來。汝若不得者，當與汝罪。大臣有智，繫一大羊，以草穀好養，日三以狼而畏悑之。羊雖得養，肥而無脂，牽羊與王。王遣人殺之，肥而無脂。王問：云何得爾？答以上事。菩薩亦如是，見無常苦空，狼令諸結脂消，諸功德肉肥。
又賢愚經云：爾時摩竭國中有一長者，生一男兒，相貌具足，甚可愛敬。其生之日，藏中自然出一金象。父母歡喜，因瑞立號，名曰象護。兒漸長大，象亦隨大。既能行步，象亦行步。出入進止，常不相離。若意不用，便住在內。象大小便，唯出好金。由是因緣，庫藏寶滿。象護長大，常騎東西，遲疾隨意，甚適人情。阿闍世王聞知索看，象護父子乘象在門，王聽乘象入內。下象拜王，王大歡喜，命坐賜食，粗略談論。須臾之間，辭王欲去。王告象護：留象在此，莫將出耶。象護慼然，奉教留之，空步出宮。未久之間，象沒於地，踊在門外。象護還得乘之。象護慮王見害，投佛出家，得羅漢道。每與比丘林間思惟，其金象者，常在目前。舍衛國人聞有金象，競集觀之，憒鬧不靜，妨廢行道。時諸比丘以意白佛，佛告象護：因此致煩，遣之令去。然不肯去。佛復告曰：汝可語之，我今生分已盡，更不用汝。如是至三，象當滅去。爾時象護奉教語之，是時金象即入地中。佛告比丘：因何有此果報？乃往過去迦葉佛時，人壽二萬歲。彼佛涅槃後，起塔廟中，有菩薩本從兜率天乘下入胎。象。彼時象身有少剝破。時有一人，見破治補，因立誓願：使我將來常處尊貴，財用無乏。彼人壽終，生於天上，盡其天命，下生世間，常在尊貴。每有金象，隨時衛護。爾時治象人者，今象護是。由彼治象，封受自然。緣其敬心，奉三尊故，今值我得道。
又雜寶藏經云：昔難陀王聰明博通，事無不鍊。以己所知，謂無酬敵，群臣無對。時諸臣等即白王言：有比丘名那伽斯那，聰明絕倫，今在山中。王欲試之，即使人齎一瓶蘇，湛然盈滿。王意以為我智滿足，誰加於我！斯那獲蘇，即解其意。於弟子中斂針五百，用刺蘇中，蘇亦不溢。尋遣歸王。王既獲已，即知其意，尋遣使請，斯那即赴，延入宮中。王與麁食，食三五匙，便言已足。後與細美，方乃復食。王復問言：向云已足，何故今者猶故復食？斯那答言：我向足麁，未足於細。即語王言：今者殿上可盡集人，令滿其上。尋即喚人，充塞遍滿，更無容處。王在後來，將欲上殿。諸人畏故，盡皆攝腹，其中轉寬，乃容多人。斯那爾時即語王言：麁飯如民，細者如王。民見於王，誰不避路。王復問言：出家、在家，何者得道？斯那答言：二俱得道。王復問言：若二俱得道，何用出家？斯那答言：譬如去此三千餘里，若遣少健，乘馬齎糧，捉於器仗，得速達不？王答言：得。若遣老人，乘於瘦馬，復無糧食，為可達不？王言：縱令齎糧，由恐不達，況無糧也。斯那答言：出家得道，喻如少壯；在家得道，如彼老人。王復問言：日之在上，其體是一，何以夏時極熱，冬時極寒，夏則日長，冬則日短？斯那答言：須彌山有上下道。日於夏時，行於上道，路遠行遲，照于金山，故長而暑熱。日於冬時，行於下道，路近行速，照大海水。短而極寒也。
頌曰：
潛遁巧變，善弄冥馳。偉哉仁智，
官捕推移。羊肥無脂，象護天隨。
福應所感，冥運投機。靜也冲默，
動也神輝。綿綿違御，亹亹長菲。
宗反元象，光潛影離。隱顯叵測，
真偽難知。
西晉慈州郭下安仁寺西劉薩何師廟者，昔西晉之末，此鄉本名文成郡，即晉文公避地之所也。州東南不遠，高平原上，有人名薩何，姓劉氏。其廟壯麗，備盡諸飾。初何在俗，不異於凡。常懷殺害，全不奉法，何因患死，却蘇曰：在冥道中，見觀世音曰：汝罪重，應受苦。念汝無知，且放令活。雒下、齊城、丹陽、會稽並有育王塔，可往禮拜，得免先罪。何得活已，改革前習。土俗無佛，承郭下有之。便具問已，方便開喻，通展仁風，稽胡專直，信用其語。每年四月八日大會平原，各將酒餅，及以淨供，從旦至中，酣飲戲樂。即行淨供，至中便止。過午已後，共相讚佛，歌詠三寶，乃至于曉。何遂出家，法名慧達。百姓仰之，敬如佛想。然表異迹，生信逾隆。晝在高塔為眾說法，夜入繭中以自沈隱。旦從繭出，初不寧舍。故俗名為蘇何聖。蘇何者，稽胡名繭也。以從繭宿，故以名焉。故今彼俗村村佛堂，無不立像，名胡師佛也。今安仁寺廟，立像極嚴，土俗乞願，華香不一。每年正月輿巡村落，去住自在，不惟人功。欲往彼村，兩人可舉，額文則開，顏色和悅，其村一歲死衰則少。不欲去者，十人不移，額文則合，色貌憂慘。其村一歲必有災障。故俗至今，常以為候。俗亦以為觀世音者，假形化俗，故名慧達。有經一卷，俗中行之，純是胡語，讀是自解。故黃河左右磁隰嵐石丹延綏銀八州之地，無不奉敬，皆有行事，如彼說之。然今諸原皆立土塔，上施栢剎，繫以蠶繭，擬達之栖止也。何於本鄉既開佛法，東造丹陽，諸塔禮事已訖，西趣涼州番禾御谷，禮山出像。行出肅州酒泉郭西沙磧而卒。形骨小細，狀如葵子，中皆有孔，可以繩連。故今彼俗有災障者，就磧覓之。得以凶亡，不得吉喪。有人覓既不得，就左側觀音像上取之，至夜便失。明旦尋之，還在像手。故土俗以此尚之。
西晉杯度沙門，不知何許人。出自冀州，年可七十許。隱匿姓字，不甚修行，時人未重也。嘗寄宿一家，家有金像。杯度晨興，輒持而去。主人策馬追之，度自徐行，而騎走不及。至河乘一小杯以過孟津，因號曰杯度。後在彭城，人每見之，常在途路，莫有知其居處所在。擔一籚簞，行止自隨。或於凝雪之辰，叩氷盥浴，膚色輝然，不以寒慘。義熈中暫在廣陵，刺史沛國劉蕃素聞其名，因人要來。猶擔此簞，使人舉視，重不能勝。蕃自起看，正有敗納衣耳。度辭去，一手挈簞，若提鴻毛。永嘉初中卒，羅什聞度在彭城，嘆曰：我與此子戲別已數百年矣。於時乃寤什亦神人也。
西晉末竺佛圖澄，西域人。形貌似百歲人。左脇孔圍可四五寸，以帛塞之。齋日就水邊抽腸胃出，洗已內孔。夜則除帛，光照一室，以讀書。雖未通群籍，與諸學士輒辯析無滯，莫不伏者。至永嘉中，游雒下。時石勒屯兵河北，以殺戮為威，道俗遇害不少。澄往造軍門，豫定吉凶，勒見每拜。澄化令奉佛，減虐省刑，故中州免者十而八九。勒與劉曜相拒搆隙，以問澄。澄曰：可生擒耳，何憂乎！麻油塗掌，令視見之，曜被執，朱繩縛肘。後果獲之，如掌所見。至建平四年四月八日，勒至寺灌佛，微風吹鈴有聲。顧謂眾曰：解此鈴音者不？鈴言：國有大喪，不出今年。至七月而勒死。石虎即位，師奉過勒。賜以輿輦，入出乘馬。所有祥感，其相極多，略而不述。虎末，年澄告弟子曰：禍將作矣。及期未至，吾且過世。至戊申年，太子殺其母弟。虎怒，誅及妻子。明年虎死，遂有冉閔之亂。葬於鄴西。一云：澄死之日，商者見在流沙，虎開棺唯見衣鉢。澄在中原，時遭凶亂，而能通暢仁化，其德最高。非夫至聖，何能救此塗炭。凡造寺九百八十餘所。通濟道俗者，中分天下矣。
西晉鄴中有佛圖澄弟子名道進，學通內外，為石虎所重。嘗言及隱士事。虎謂進曰：有楊軻者，朕之民也。徵之十餘年。不恭王命。故往省視，傲然而臥。朕雖不德，君臨萬邦，乘輿所向，天沸地涌。雖不能令木石屈膝，何匹夫而長傲耶！昔太公之齊，先誅華士。太公賢哲，豈其謬乎！進對曰：昔舜優蒲衣，禹造伯成，魏軾干木，漢美周黨，管寧不應曹氏，皇甫不屈晉世。二聖四君，共加其節。將欲激厲貪競，以峻清風。願陛下遵舜禹之德，勿效太公用刑。君舉必書，豈可令趙史遂無隱遁之傳乎！虎悅其言，即遣軻還其所止，差十家供給之。進還，具以白澄。澄睆然笑曰：汝言善也，但軻命有懸矣。後秦州兵亂，牛負軻西奔。軍追擒，為所害。虎嘗晝寢，見群羊負魚從東北來。寤以訪澄，曰：祥也，鮮卑其有中原乎！容氏後果都之。
宋偽魏長安有釋曇始，中人。自出家以後，有異迹。晉孝武太元之末，經律數十部，遼東宣化，授三乘，以歸戒，高句驪聞道之始也。義熙初，還關中，導三輔。始足白於面，跣涉泥水，甞沾泥。天下咸稱白足和上。時長安人王胡，叔死數年，見形還，胡遍遊地獄，諸果報。胡辭還，謂胡曰：已知因果，當奉事白足阿練。胡遍訪眾僧，見始足白於面，事之。晉末朔方凶奴赫連勃勃嗟之，放沙門，皆不殺。始於是潛遁山澤，頭陀之行。後拓跋燾復剋長安，威關洛。時有博陵崔皓，習左道，嫉釋教。既位居偽輔，所伏信。乃與天師寇氏說燾，佛化無益，傷民利，勸令廢之。燾既感其言，偽太平七年，毀滅佛法，遣軍兵燒掠寺舍。統內僧尼，令罷道。其有竄匿者，遣人追捕，必梟斬。一境之內，復沙門。始閑絕幽深，兵所不能至。至太平之末，知燾化時將及，元會之日，杖錫到宮門。有司奏云：一道人，白於面，從門而入。燾令依軍法，斬不傷。遽以白燾，大怒，以所佩劍斫之，無餘異，劍所著處，痕如布線焉。時北園養虎于檻，令以始餧之，皆潛伏，不敢近。試以天師近檻，輒鳴吼。燾始知佛化尊高，老所不能及。即延始上殿，禮足下，悔其信失。始為說法，辯因果。燾大生愧懼，感癘疾。崔寇二人次發惡病。燾以過由於彼，是誅剪二家，族都盡。宣下國中，復正教。俄而燾卒，濬襲位，方大弘佛法，迄于今。始後不知所終。
宋高昌有釋法朗，昌人。幼而執行精苦，諸徵瑞。韜光蘊德，莫測其所階。朗師釋法進，沙門。進嘗閉戶獨坐，見朗在前。問：何處來？云：從戶鑰中入。云：遠僧俱至，既將中，為設食。即為設食。唯聞匙鉢之聲，不見人。昔廬山慧遠甞以一袈裟遺進，即以為䞋。朗云：僧已去，別日當取之。後見執爨者進取衣，即與之。訪常執爨者，云不取，知是先聖人權迹取也。至魏虜毀滅佛法，西適龜茲。龜茲王與彼國大禪師結約：若有得道者至，為我說，我當供養。及朗至，以白王，王待以聖禮。後終於龜茲。焚屍之日，肩涌泉，直上于天，歎希有，骨起塔。後西域人來此土，傳此事。
宋岷山通靈寺有沙門邵碩者，姓邵，碩，康國人。形貌似狂，深敬佛法。以宋切出家入道，稱碩公。出入行往，擇晝夜。至人家眠地者，家有死，人乞細席，有小兒亡，人咸以此為讖。至四月八日成都行像，於眾中匍匐作師子形。爾日郡縣亦見碩作師子形，寤分身也。刺史蕭慧開及劉孟明等並挹事之。後一朝忽著布帽詣孟明，時明卒。先是孟明長史沈仲玉改鞭杖之格，重常科。碩謂玉曰：地嗷嗷從此起，除鞭格得刺史。玉信而除之。及孟明卒，玉果行州事。以宋元徽元年九月一日卒峨嵋山通靈寺。臨亡語道人法進云：可露吾骸，繫履著脚。既而依之，出屍置寺後。經二日，見所在。俄而有人從郫縣來，進云：見碩公在市中，脚著履。漫語云：小子無宜適，我履一隻。進驚而撿問沙彌，彌答云：近送屍時悑懼，脚一履不得好繫，失之。其迹詭異，可測也。後竟不知所終。
宋江陵琵琶寺有釋慧安，詳何許人。年十八出家，江陵琵琶寺。風貌庸率，共輕之。時為沙彌，僧列坐，使行水。安執空瓶從上至下，常不竭。時咸以異焉。及受具戒，顯靈迹。常月晦夕，同學慧濟上堂布薩，戶未開，乃綰濟指從壁隙而入，亦如之。濟甚駭懼，敢發言。後與濟共至塔下，語濟云：當遠行，與君別。頃之，見天人伎樂香華，滿空中。濟唯驚懼，不得語。安又謂曰：前後事迹，勿妄說，必有咎。唯西南有一白衣，新發意菩薩，具為說之。於是辭去，附商人入湘川。中路患痢極篤，船主曰：道命必應盡，出置岸邊，須器木。氣絕之後，施蟲鳥。商人依其言，臥岸側。夜見火焰從身而出。商人怪懼，往觀之，氣絕矣。商人行至湘東，安亦已先至，又不知所之。濟後至陟屺寺，隱士南陽劉虬，言其事。虬即起遙禮之，謂濟曰：得道之人。入火光三昧也。
齊帝諱洋，元魏丞相高歡之第二子也。嫡兄澄急慢，為奴所害，襲其位，代為相國。魏將曆窮，築壇於南郊，遇大橫，吉漢文卦也。乃鑄金像，一寫而成。魏收為禪文，帝署之，受其禪，大齊也。凡所行履，測其愚智，政僕射楊遵彥。帝大起佛寺，尼溢滿諸州。冬夏供施，道不絕。時稠禪師箴帝曰：越羅剎治，水自見。帝從之，群羅剎在後。於是遂不食肉，鷹鷂，官漁屠，悉除，得入市。帝常坐禪，日不出。禮佛行繞，疾如風。受戒於昭玄大統法上，掩地，上履髮而授焉。先是帝在晉陽，使人騎駝勅曰：向寺取經函。使問所在，帝曰：任駝出城。及出，奄如夢，至一山，山半有佛寺。群沙彌遙曰：高洋駝來。便引見一老僧，拜之，曰：高洋作天子何如？曰：聖明。曰：爾來何為？曰：取經函。僧曰：洋在寺嬾讀經。令北行東頭與之。使者反命。初帝至谷口木井佛寺，有捨身癡人，不解語，忽謂帝曰：我去，爾後來。是夜癡人死。帝尋崩於晉陽。
齊荊州有釋僧慧，姓劉，不知何許人。在荊州數十年。南陽劉虬在陟山巳寺，請以屈之。時人見之已五六十年，終亦不老。舉止趣爾，無甚威儀。往至病人家，若瞋必死，喜者必差，時咸以此為讖。凡未相識者，並悉其親表存亡之意。慧甞至江邊，告津吏求度。吏迫以舟小，未及過之。須臾已見慧在彼。岸諸人，咸歎神異。中山甄恬、南平車曇同日請慧，慧皆赴之。後兩家驗覆，方知分身。齊永明中，文慧要下京，行過保誌，誌撫背曰：赤龍子。他無所言。慧後還荊，遇見鎮西長史劉景蕤，忽泣慟而投之。數日蕤果為刺史所害。後至湘州城南，忽云：地中有碑。眾人試掘，果得二枚。慧後不知所終。或云永元中卒於江陵長沙寺。
梁京師有釋保誌，本姓朱，金城人。少出家，止京師道林寺，師事沙門僧儉為和尚，修習禪業。至宋太始初，忽如僻異，居止無定，飲食無時，髮長數寸。常跣行街巷，執一錫杖，杖頭掛剪刀及鏡，或掛一兩匹帛。齊建元中，稍見異迹。數日不食，亦無飢容。與人言語，始若難曉，後皆效驗。時或賦詩，言如讖記。京土士庶，皆共事之。齊武帝謂其惑眾，收往建康獄。既旦，人見共入市廛，還撿獄中，誌猶在焉。誌語獄吏：門外有兩輿食來，金鉢盛飯，汝可取之。既而齊文慧太子竟陵王子良，並送食餉誌。果如其言。建康令呂文顯以事聞武帝，帝即迎入，居之後堂。一時屏除內宴，誌亦隨眾出。既而景陽山上猶有一誌，與七僧俱。帝怒遣推撿，失所。閣吏啟云：誌久出在省，方以墨塗其身。時僧正法獻，欲以一衣遺誌，遣使於龍光、罽賓二寺求之。並云：昨宿旦去。又至其常所造廣候伯家尋之，伯云：誌昨在此行道，旦眠未寤。使還以告獻，方知其分身三處宿焉。誌甞盛冬袒行，沙門寶亮欲以納衣遺之，未及發言，誌忽來引納而去。又時就人求生魚膾，人為辦竟，致飽乃吐。還視盆中，魚游活如故。誌後假武帝神力，見高帝於地下，常受錐刀之苦，帝自是永廢錐刀。齊衛尉胡諧病請誌，誌注疏云：胡屈。明日竟不往。是日諧亡，載屍還宅。誌云：胡屈者，明日屍出也。齊太尉司馬殷齊之隨陳顯達鎮江州，辭誌，誌畫紙作一樹，樹上有烏，語云：急時可登此。後顯達逆節，留齊之鎮州。及敗，齊之叛。入廬山，追騎將及，齊之見林中有一樹，樹上有烏，如誌所畫，寤而登之，烏竟不飛。追者見烏，謂無人而返，卒以見免。齊屯騎桑偃將欲謀反，往詣誌。誌遙見而走，大呼云：圍臺城，欲返逆，斫頭破腹。後末旬事發，偃叛往朱方，為人所得，果斫頭破腹。梁鄱陽忠烈王常屈誌來第會，忽令覓荊子甚急。既得，安之門上，莫測所以。少時王便出為荊州刺史。其預鑒之明，此類非一。誌多去來興皇、淨名兩寺。及今上龍興，甚見崇禮。先是齊時多禁誌出入，今上即位，下詔曰：誌公迹拘塵垢，神游冥寂。水火不能燋濡，蛇虎不能侵懼。語其佛理，則聲聞以上；談其隱淪，則遁仙高士。豈得以俗士常情，空相拘制。何其鄙陿，一至於此！自今行來，隨意出入，勿得復禁。誌自是多出入禁內。天監五年冬旱，牢祭備至，而未降雨。誌忽上啟云：誌病不差，就官乞治。若不啟白，官應得鞭杖。願於華光殿講勝鬘經請雨。上即使沙門法雲講勝鬘。講竟，夜便大雪。誌又云：須一盆水，加刀其上。俄而雨大降，高下皆足。上常問誌云：弟子煩惑未除，何以治之？答云：十二。識者以為十二因緣治惑藥也。又問十二之旨。答云：在書字時節刻漏中。識者以為書之在十二時中。又問：弟子何時得靜心修習？答云：安樂禁。識者以為禁者止也，至安樂時乃止耳。後法雲於華林講法華，至假使黑風，誌忽問：風之有無？答云：世諦故有，第一義則無也。誌往復三四番，便笑云：若體是假有，此亦不可解，難可解。其辭旨隱沒，類皆如此。陳征虜者，舉家事誌甚篤。誌嘗為其現真形，光相如菩薩像焉。誌知名顯奇四十餘載，士女恭事者數不可稱。至天監十三年冬，於臺後堂謂人曰：菩薩將去。未及旬日，無疾而終。屍體香軟，形貌怡悅。臨亡然一燭，以付後閣門舍人吳慶。慶即啟聞，上歎曰：大師不復留矣。燭者將以後事屬我乎！因厚加殯送，葬于鍾山獨龍之阜。仍於墓所立開善精舍。勅陸倕製銘辭於塚內，王筠勒碑文於寺門。傳其遺像，處處存焉。初誌顯迹之始，年可五六十許，而終亦不老，人咸莫測其年。有徐捷道者，居于京師九日臺北，自言是誌外舅弟，小誌四年。計誌亡時，應年九十七矣。
徐光在吳世，常行幻術。於市𢌅間種苽棗橘栗，立得食之，而市肆賣者皆已耗失。凡言水旱甚驗。常過大將軍孫琳門，褰裳而趨，左右唾濺。或問其故，答曰：流血覆道，臭腥不可。琳聞而殺之，斬其首無血。及琳廢幼帝，更立景帝。將拜蔣陵，有大飄風如廩從室中墜琳車上，車為之傾。頓顧見徐光在松樹上，撫手指揮，嗤笑之。琳問左右，無見者。琳惡之。俄而景帝誅琳，兄弟四人一旦為戮。
周時老子者，姓李名聃，字伯陽，楚國苦縣瀨鄉曲仁里人。其母感大流星而有娠。雖受氣於天，然見生於李家，猶以李為姓。或云老子先天地生。或云是天之魂，精靈之屬。或云其母懷之七十歲乃生，生時剖其母左腋出，出而白首，故謂之老子。或言其母夫老，子氏母家。或老子母適到李樹下而生老子，老子生言，指李樹曰：以此為我姓。或云老子欲西出關，關令尹喜知其非常，從之問道術。老子驚怪，故吐舌聃然，遂有老聃之號。皆不然也。今案九變及先生十二化經，老子未出關時，固以名聃矣。老子數易名字，非但聃而已。所以爾者，案九宮三五經及元辰經，人生各有厄會。到時易其名字，以隨生氣之音，則可以延年度厄。今世有道者亦如此。老子在周乃二百餘年。二百餘年之中，必有厄會非一，是以名字稍多耳。
殷時彭祖諱鏗，帝顓頊之玄孫。至殷之末世，年已七百六十七歲，而不衰老。少好恬靜，不恤世務，不營名譽，不飾車服，惟以養生治身為事。王聞其壽，以為大夫。常稱病閑居，不與政事。善於補導之術，并服水桂、雲母、糧粉、麋角，常有少容。閉氣內息，從平旦至日中，乃俛坐拭目，摩搦身體，舐唇咽唾，服氣數十，乃以起行言笑。其體中或有疲倦不安，便導引閉氣，以攻所患。心在存身，頭面九竅五藏四支至毛髮，皆令其在。覺其氣運行體中，起於鼻口，下達十指。王自詣問訊安不，告致遺珍翫，前後數萬。彭祖皆受以恤貧賤者，略無所留。又有婇女者，亦少得道，知養形。方年二百七歲，視之如十五六。王奉事之於旋庭，為立華屋紫閣，飾以金玉。乃令婇女乘輶軒，往問道於彭祖。婇女具受諸要法以教王，王試為之，有驗，欲殺之。彭祖知之乃去，不知所如。其後七十餘年，門人於流沙之西見之。王不能常行彭祖之道，得壽百三歲，氣力丁壯如五十時。後得鄮女妖婬，王失道而殂。落俗間相傳，言彭祖之道不教人者，由於王禁之故也。彭祖去殷時年七百歲，非壽終也。
漢時雒下有一洞穴，其深不測。有一婦人欲殺夫，謂夫賸賸曰：未甞見此穴。夫自送視，婦遂推下。經多時至底。婦於後擲飯物，如欲祭之。當時巔墜恍忽，良久蘇，得飯食之，氣力小強。周遑覓路，仍得一穴，便匍匐從就，崎嶇反側。行數十里，穴寬，亦有微明。遂得平步，行百餘里，覺所踐如塵，而聞糠米香，噉之芬美，即裹而為糧，復齎以行。所歷幽遠，里數難詳，而轉就明廣。食所齎盡，便入一都，城郭修整，宮舘壯麗，臺榭房宇，悉以金魄為飾。雖無日月，明踰三光。人皆長三丈，被羽衣，奏奇樂，非世所聞。便告求哀，長人語令前去。凡過如此者九處，最後至苦飢餧。長人指中庭一大柏樹，近百圍，下有一羊，令跪捋羊鬚。初得一珠，長人取之，次捋亦取。後捋令噉，即得療飢。請問九處之名，求停不去。答云：君命不得停，還問張華，當悉此間。人便復隨穴出交州。還雒問華，以所得物示之。華云：如塵者，是黃河下龍涎。泥是崑山下泥。九處地仙名九館大夫，羊為癡龍。其初一珠食之，與天地等壽。次者延年，後者充飢而已。此人還往七八年間。
漢永平五年，剡縣劉晨、阮肇共入天台山，迷不得返。經十三日，糧乏盡，飢餧殆死。遙望山上有一桃樹，大有子實。永無登路，攀緣藤葛，乃得至上。各噉數枚，而飢止體充。復下山持杯取水，欲盥嗽，見蕪菁葉從山腹流出，甚鮮新。復一杯流出，有胡麻飯糝。便共沒水逆流行二三里，得度山，出一大溪邊。有二女子，姿質妙絕。見二人持杯出，便笑曰：劉阮二郎捉向所失流杯來。晨肇既不識之。二女便呼其姓，如似有舊，相見。而悉問來何晚，因要還家。皆銅瓦，屋南壁及東壁下，名各有一大床，皆施絳羅帳。帳角懸鈴，金銀交錯。床頭各有十侍婢。勅云：劉阮二郎經涉山岨，向雖得瓊實，猶尚虛弊，可速作食。食胡麻飯，山羊脯、牛肉，甚甘美。食畢行酒，有一群女來，各持五三桃子，笑而言：賀汝婿來。酒酣作樂至暮，令各就一帳宿。女往就之，言聲清婉，令人忘憂，遂停半年。氣候草木是春時，百鳥啼鳴，更懷悲思，求歸甚苦。女曰：罪牽君，當可如何！遂呼前來女子有三四十人集會奏樂，共送劉阮，指示還路。既出，親舊零落，邑屋改異，無復相識。問訊得七世孫，傳聞上世入山，迷不得歸。至晉太元八年忽復去，不知何所。
漢時太山黃原平旦開門，忽有一青犬在門外伏，守備如家養。原紲犬隨隣里獵，日垂夕，見一鹿，便放犬。犬行甚遲，原絕力逐，不及。行數里，至一穴，入百餘步，忽有平衢，槐柳列植，行牆迴匝。原隨犬入門，列房櫳戶，可有數十間，皆女子，姿容妍媚，衣裳鮮麗。或撫琴瑟，或執博棊。至北閤，有三間屋，二人侍直，若有所伺。見原相視而笑：此青犬所致妙音婿也。一人留，一人入閤。須臾有四婢出，稱太真夫人白黃郎：有一女年已弱笄，冥數應為君婦。既暮引原入內，內有南向堂，堂前有池，池中有臺。臺四角有徑尺穴，穴中有光映帷席。妙音容色婉妙，侍婢亦美。交禮既畢，宴寢如舊。經數日，原欲暫還報家。妙音曰：人神道異，本非久勢。至明日，解珮分袂，臨階洟泗，後會無期，深加愛敬。若能相思，至三月旦，可修齋潔。四婢送出門，半日至家，情念恍忽。每至其期，常見空中有軿車，髣髴若飛。
述異記曰：廬山有三石梁，長數十丈，廣不盈尺。俯眄沓無底。咸康中江州刺史庾亮迎吳猛，猛將弟子登山游觀，因過此梁，見一老公坐桂樹下，以玉杯承甘露與猛，猛遍與弟子。又進至一處，見崇臺廣廈，玉宇金房，琳琅焜耀，暉彩眩目，多珍寶玉器，不可識各。見數人與猛共言，若舊相識，設玉膏終日。
又述異記曰：獨角者，邑郡江人也，年可數百歲。俗失其名，頂上生一角，故謂之獨角。或忽去積載，或累旬不語，及有所說，則旨趣精微，咸莫能測焉。所居獨以德化，亦頗有訓導。一旦與家辭，因入舍前江中，變為鯉魚，角尚在首。後時時暫還，容狀如平生。與子孫飲醼數日，輒去。
穀城鄉卒常生，不知何所人也。數死而復生，時人為不然。後大水出，所害非一，而卒輒在缺門山上大呼言：卒常生在此。云：復雨水五日必止。止則上山求祠之，但見卒衣杖革帶。後數十年，復為華陰市門卒。
琴高，趙人也。以鼓琴為康王舍人。行涓、彭之術，浮游冀州、碭郡間，二百餘年。後復時入碭水中取龍子，與諸弟子期曰：期日皆潔齋，待於水傍，設屋祠。果乘赤鯉魚出，入坐祠中。碭中旦有萬人觀之，留一月復入水。
冠先，宋人也。以釣為業，居睢水傍百餘年。得魚或放或賣，或自食之。常冠帶。好種荔，食其葩實焉。宋景公問其道，不告，即殺之。後數十年，踞宋城門上，鼓琴，數十日乃去。宋人家家奉祠之。
妖怪者，干寶記云：蓋是精氣之依物者也。氣亂於中，物變於外。形神氣質，表裏之用也。本於五行，通於五事。雖消息昇降，化動萬端。然其休咎之徵，皆可得域而論矣。此是俗情之近見，未達大聖之因果。考斯徵變，乃是眾生宿業之雜因，感現報之緣發。因緣相會，物理必然。故有斯徵，未足可怪也。
如佛本行經云：爾時佛告諸比丘言：我念往昔有一馬王，名雞尸。形貌端正，身體白淨，猶如珂雪。又若白銀，如淨滿月，如居陀華。其頭紺色，走疾如風，聲如妙鼓。於彼時間閻浮提有五百商人，時諸商人欲入大海，辨具資糧，行到大海，即祠海神。備諸船舶，雇得五船師，求覓珍寶。時諸人輩至其海內，忽值惡風，吹其船舫，至羅剎國。其國多有羅剎之女，欲到彼國，大風飄搏，船悉破壞。時諸商人各運手足，截流浮去，欲詣彼岸。時羅剎女聞彼大海有船破壞，羅剎女等即往救接，一時捉得五百商人。共彼商人，五欲自娛，歡喜踊躍，共生男女。將彼商人置一鐵城。既安置已，變化本形，令使端正，可喜過人，才不及天。用天香湯澡浴，以香塗身，著種種衣，瓔珞莊嚴，妙華天冠，懸以寶鈴。捷疾走行，詣商人所，語諸人言：是諸聖子，莫有恐也，莫有愁也。過汝手來，過汝臂來，過汝腕來。是時商人窮極護命，恐悑畏死，遂於彼所，起實女想，與其手臂。時羅剎女度諸商人，慈言哀愍，從何遠來，可為我夫，憐愍我等，為我作主。我等無人愛念，作歸依處，除滅我等憂愁煩惱。為我等輩，當作家長，我等承事不令虧失。爾時商人咸共惻愴，舉聲啼哭，各吐熱氣，共相慰喻，迭互安心，詣羅剎城。未到彼城，於其中路見有一所，其地寬廣，皆悉平正。樹林華菓，枝葉扶疏，諸鳥游集，如是無量。復有雜華池沼，華鳥滿中，觀者欣悅，能滅憂煩。其羅剎城，四壁潔白，狀如珂雪，又如氷山。其城在地，若遙觀者，乃見彼城如白雲隊，從地涌出。其城莊飾，如經具述。爾時諸羅剎女將諸商人向彼城已，教脫舊衣，以諸香湯沐浴身體。令坐種種妙勝之座，以五欲具而娛樂之，五音諸聲於前而作。經於久時，受大快樂。後時諸羅剎女等告諸商人：善哉聖子，是城南面不得從彼出向某處。有一商人智慧深細，聰明利見，即生疑念，作是思惟：以何等故，不聽南過？我應伺諸女睡臥之時，尋往所禁之處，次第觀看善惡之事。爾時商主作是念已，即伺彼諸羅剎女等臥睡眠已，遂安詳而起，不令有聲，即執刀從家而出，尋逐意趣，漸漸前進。至於少地，見一微徑恐悑之所，無有草木，甚可畏懼。乃聞有人大噭喚聲，狀如噭喚地獄中苦痛之聲。聞此聲已，身毛皆豎，默然而住。良久喘定，還詣彼道，漸進其路。見一鐵城，其城高峻，聲出之處，詣城巡行，而不見門。到於北面，見有一樹，名曰合歡，近城而生。其樹高大，出於城上。時彼商主見斯樹已，即上其樹，觀看城內。見彼城中多有人死，百有餘數。或有死者已被食半；或命未斷，半身支解；或有飢渴，逼惱而坐；或復消瘦，唯有筋骨，眼目坎陷，如井底星，迷悶在地，頭髮蓬亂，塵土坌身，甚大羸瘦，各相割肉而噉食之。以是因緣，作大噭喚，如閻羅王所居之處。見諸眾生，受大苦惱。是大商主見是事已，亦復如是，即以手捉合歡樹枝而搖動之。一枝動已，舉樹枝葉互相撐觸，而有聲出。爾時受苦諸人，聞是聲已，仰觀城上，見彼商主在合歡樹。見已悲呼：汝是誰耶？為天，為龍，為夜叉，為帝釋，為大梵王等耶？在於厄難，憐愍我輩，故來至此，救拔我等苦耶？時彼人輩合十指掌，頭頂遙禮，哀泣發聲，仰面上觀，作如是白：善哉仁者，汝今濟拔於我到於親愛之所耶？爾時商主從彼苦人聞是語已，欝怏不樂，身心悲惱，而報彼言：是諸人輩，當知我今非是天龍乃至非大梵天也。但我等輩從閻浮提興生至此，為求財故，入於大海。我等將欲至於陸地，忽遇大風，船舶破散，值諸婦女來至我邊，濟拔我等。從爾已來，常共如是諸女歡娛受樂。我今云何能濟汝苦？是時商主復問彼言：汝諸人等云何在此受如斯事？彼苦人輩即答言曰：善哉善人。我等今者亦復如是，行人同伴亦五百人。船破至岸，亦遭羅剎女共受五欲。將我等輩置鐵城中，入此城來，已被他食二百五十，今唯二百五十人在。我等亦共彼輩和合生於男女。彼羅剎女語言微妙，其聲婉媚。但彼女等貪食肉故，共生男女，悉還食盡。汝諸人輩，慎莫共彼受樂娛樂。何以故？彼甚可畏，無愛心故。是時商主復問彼言：諸人輩頗有方便得脫難不？彼即報言：有一方便。商主復問：方便如何？善哉為說。彼等報言：十五日滿，四月節會遇大喜樂日，月與昴宿合會之時，有一馬王，名雞尸。形貌端正，見者樂觀。白如珂貝，其頭紺黑，行疾如風，聲如妙鼓。彼所停處，乃有糠米，自無糠糩，甚大鮮白，香美具足，彼馬所食。食是米已，來詣海岸，露現半身，口出人聲，而作是言：誰欲度彼大鹹苦水？如是三說，我今當令安隱得度彼岸。若值如是馬者，即得免難。唯有此事，更無餘也。汝等若欲脫諸難者，勿泄此言。商主復問：汝等頗曾見馬王不？汝若見者，何不親近，何不度汝？汝初從誰聞如是之事？彼等報言：我從虛空聞如是聲，而有信者，尋虛空聲，詣於北道馬王之所。雖往其所，不受彼言，而復還歸。我等皆由愛羅剎女，是故如此，今受是厄。是諸商主復問彼言：汝等去來可共詣彼馬王之所。彼等報言：我欲上城，城即增長。掘地欲出，其孔還合。我等是處無解脫期。我輩必為羅剎女食，何當得見彼親眷屬。汝等人輩，慎莫放逸。隨意所去，速詣父母及自眷屬，還歸本鄉。唯願汝等心意和合。我等本生某處某城某邑。善哉汝等，若至彼處，為我等輩問訊父母諸親朋友。作是語已，我告彼言：汝等後時更莫發心，向彼大海。何以故？大海內有諸恐悑。但在彼處，隨宜活命，得共父母妻子眷屬，不復分離。能行布施，多造福業，嚴持齋戒，是為第一。是時商主聞彼語已，生大恐悑，遂即下樹。時彼諸人一時發聲，噭喚啼哭，嗚呼極苦。閻浮提內微妙之地何當得見。若本知是厄處，寧住在彼餐噉牛糞，用為活命，不為求財而來此也。爾時商主依著本道，還向本處。見彼等輩諸羅剎女，猶故睡眠。商主爾時還即眠臥，至於天曉，便作是念：云何令彼諸商人輩得知此事？若輒出言，是即漏泄。若其漏泄，羅剎諸女恐將我等至厄難處。我之此語應須隱默。乃至四月臨當節會，馬王來曰，乃告彼等。所以者何？昔有偈說：
凡於知識處，輕陳心實者。
其事當漏泄，聞者各各傳。
是以怨所得，便受大苦惱。
故有智慧者，輕不漏其言。
爾時商主隱默而住。乃至四月歡樂會時，方始告彼諸商人知：汝等今者慎莫放逸，戀著愛心，或貪婦女，或貪飯食及餘資財。我於汝等極生憐愍。我今密語。時諸商人聞商主說，猶如師子在於山林，忽大哮吼。有諸凡獸在彼山邊，聞其吼聲，生大驚悑，各相謂言：我等今者未脫大海可惡之事。時彼商人過彼日已，遂至夜內，見彼羅剎一切諸女耽著睡眠，安隱而臥，私密盜竊，從臥床起，咸共詣彼期處。詣彼處已，白商主言：善哉商主，所見之者，願為我說。爾時商主即告彼等，說前見事。諸人聞已，憂愁不樂，白商主言：善哉商主，我等今當宜可速至彼馬王所。願我等輩安隱得達閻浮提內本生之處。時諸商人皆詣馬王所。爾時馬王至於海岸，露現半身，以人音聲而三唱告：誰欲樂度鹹水彼岸，我當安隱負而度之，令到彼岸。時諸商人聞馬王如是語已，歡喜踊躍，身毛皆竪，合十指掌，頂禮馬王，作如是言：善哉馬王，我等欲度，樂至彼岸。願濟我等，從水此岸，達到彼岸。爾時馬王告諸商人：汝等當知彼羅剎女不久應來，或將男女顯示於汝，慈悲哀哭，受於苦惱。汝等於時莫生染著愛戀之心。汝等若起此意，假使乘我背上，必當墮落，為彼羅剎之所噉食。若作如是意念：彼非我許物，非我男女，設使以手執我一毛而懸之者，我於是時安隱將送，速到彼岸。作是語已，汝等今者可乘我背，或執我身分脚足支節。時諸商人依語乘之。爾時馬王負彼商人，出哀愍聲，飛騰空裏，行疾如風。爾時彼諸羅剎女輩，聞彼馬王哀愍之聲，復聞走聲，狀如猛風，忽從睡覺，覓彼商人，悉皆不見。處處觀看，乃遙見商人乘馬王上，乘空而去。既見是已，速將男女，馳走奔赴，至於海岸，發慈愍聲，哀號啼哭，作大苦惱，各作是言：汝諸聖子，今者捨我欲何所去？令我無主，汝是我主。汝等於先墮在海難大恐悑中，我等度汝。唯願汝等與我為夫。汝等今者捨背於我，欲詣何所？無恩無義，何故相棄？若有違犯，今乞懺悔。從今已去，不作諸惡。如其不用我者，今此男女可收將去。時羅剎女雖作如是慈流言語，雞尸馬王仍將彼輩五百商人，安隱得度大海彼岸，到閻浮提。諸比丘於意云何？時雞尸馬王豈異人乎？即我身是。五百人中商主者，豈異人乎？即舍利弗是。五百商人豈異人乎？即刪闍耶波離婆闍迦諸弟子等五百人是。我於彼時以此五百諸商人等至厄難處，救其厄難，達到彼岸。今者還復至刪闍耶。邪見之處，舍利弗化已將詣我所，我於邪見曠野之中，化令得脫度生死海。是故汝等當於佛所應生尊重恭敬之心。
又舊雜譬喻經云：昔有五道人俱行逢雪，過一神祠中宿，舍中有鬼神像形，國人所奉。客四人言：今夕大寒，可取木人燒之用炊。一人言：此是人事，不可敗之。便置不破。此室中鬼常噉食人，自相與語言，止噉彼一人。一人畏我，餘四人惡，不可犯放之。其不敢破者，夜聞鬼語，起呼伴去。餘四人言：何不破像用炊然乎？便取燒之。噉人鬼怕，即奔走去。夫人學道，亦復如是。常須堅意，不可怯弱，令鬼得便，誤損人也。故維摩經云：譬如人畏時，非人得其便也。
又菩薩處胎經云：爾時世尊告智淨菩薩曰；一生補處菩薩以權方便，在卑賤家生。欲得示現，除無明結。十月在胎，臨生之日，現無手足。父母覩見，謂為是鬼，捐棄曠野，不使人見。其後數日，母復懷娠。具滿十月，生一男兒。端正殊妙，世之希有。晝生夜死，父母號哭，椎胸向天：山神樹神，何不憐我？先生一子而無手足，捐棄曠野。今生一子，端正無比，狀如天神，今復晝生夜死。心肝斷絕，當復柰何！復經數月，母漸懷妊，十月具滿，生一男兒，三頭八脚，四眼八臂，覩者毛竪。父母眷屬捨而欲去，菩薩權現，令不得去。父母問曰：為是天耶？為是龍、鬼、神耶？爾時所生兒即以偈報父母曰：
非天夜叉鬼，須倫迦樓羅。
為母除愚闇，權生父母家。
先無手足子，亦復是我身。
朝生若暮死，八住無上尊。
我今受形分，三頭八手脚。
何為捨我去，徑向地獄門。
焚燒善根本，求滅亦欲難。
今我還復體，現本端正形。
守戒不失願，託生父母家。
前後捨身命，其數如微塵。
眾生病非一，投於甘露藥。
趣使入道除，不令入邪徑。
諸天受福樂，甘露除病藥。
不違聖教藥，解脫涅槃樂。
頌曰：
求寶失舟濟，飄浮思救形。
幻媚多方趣，妖魅誑人情。
假接度海難，虛發親愛聲。
自非馬王負，危苦詎安寧。
東陽留寵，字道弘，居于姑熟。每夜門庭自有血數斗，不知所從來。如此三四。後寵為折衝將軍，見遣北征。將行，而炊飯盡變為蟲。其家人蒸粆，亦變為蟲。其火逾猛，其蟲逾壯。寵遂北征，軍敗於壇上。為徐龍所殺。
魯昭公十九年，龍鬪於鄭時門之外洧淵。京房易傳曰：眾心不安，厥妖龍鬪其邑中也。
漢惠二年正月癸酉朔旦，兩龍現於蘭陵庭東坐溫陵井中。京房易傳曰：有德遭害，厥妖龍見井中。行刑甚惡，黑龍從井出。
漢武帝太始四年十月，趙有蛇從郭外入，與邑中蛇鬪孝文廟下，邑中蛇死。後二年秋有衛太子事，自趙人江充起。
漢桓帝即位，有大蛇現德陽殿上。雒陽市令淳于翼曰：蛇有鱗，甲兵之象也。
晉太康中，有鯉魚二枚，現武庫屋上。武庫，兵府。有鱗甲，亦是兵之類也。魚又極陰，屋上太陽，魚現屋上，象至陰以兵革之禍干太陽也。及惠帝之初，誅太后父楊駿，矢交宮闕，廢后為庶人也，死於幽宮。元康之末而賈后專制，謗殺太子，尋亦廢。故十年之間，母后之難再興。自是禍亂搆矣。京房易曰：妖魚去水，飛入道路，兵且作應。
漢成帝建始四年九月，長安城南有鼠銜黃葶丁呆柏葉，上民塚柏及榆樹上為巢，桐柏為多。巢中無子，皆有乾屎數升。時議臣以為恐有火災起。鼠盜竊小獸，夜出晝匿。今正晝去穴而登木，象賤人將居貴顯之象也。桐柏，衛思后園所在也。其後趙后自微賤登至尊，與衛后同類。趙后終無子而為害。明年有䳒焚巢，殺子之象云。京房傳曰：臣私祿罔辟，厥妖鼠巢也。
漢景帝三年，邯鄲有犬與家豕交。時趙王遂與六國共反，外結匃奴以為援。五行志以為趙王昏亂，豕類外交之異。匃奴，犬豕之類也。
壽光侯者，漢章帝時人也。能劾百鬼眾魅，令自縛見其形。其縣人有婦為魅所疾，侯為劾之。時大蛇數丈，死於門外。樹，樹有精。人止者死，鳥過者墜。侯劾之，樹盛夏枯落，有大蛇長七八丈，懸死其間。章帝聞之，徵問。對曰：有之。帝曰：殿下有怪，夜半後常有數人絳衣被髮，持火相隨，豈能之。侯曰：能。此小怪耳。帝偽使人為之。侯三人，三人登時著地無氣。帝驚曰：非魅也，朕相試耳。即使便解之。
賈誼為長沙王太傅。四月庚子日，有鵩鳥飛入其舍，止于座隅，良久乃去。誼發書占之曰：野鳥入處，主人將去。誼忌之，故作鵩鳥賦。齊死生而等禍福，以致命定志焉。
安陽城南有一亭廟，不可宿也，若宿殺人。有一書生乃過宿之，亭民曰：此不可宿，前後宿此，未有活者。書生曰：無苦也，吾自能諧。遂住廟舍，乃端坐誦書，良久乃休。夜半後有一人著皂單衣，來往戶外，呼亭主。亭主應曰：諾。亭中有人耶？答曰：向者有一書生在此讀書，久適休，似未寐。乃喑嗟而去。須臾復有一人冠幘赤衣，呼亭主。亭主應諾。亦復問：亭中有人耶？亭主答如前。復喑嗟而去。於是書生無他，起詣向者呼處，微呼亭主。亭主亦應諾。復問：中有人耶？亭主答如前。乃問：向者黑衣來者誰？曰：舍母猪也。又曰：赤冠幘來者誰？曰：舍老雄雞父也。曰：復誰耶？曰：是老蠍也。於是書生密便誦書，明不敢寐。天明亭民來視，曰：君何以得活耶？書生曰：汝捉索函來，吾與卿取魅。乃掘昨夜應處，果得老蠍，大如琵琶，毒長數尺。於西家得老雄雞父，北舍得母猪。凡殺三物，亭毒遂靜，永無災橫也。
東越閩中有庸嶺，高數十里。其下北隰中有大蛇，長七八丈，圍之一丈。土俗常懼。東治都尉及屬城長吏多有死者。祭以牛羊，故不得福。或與人夢，或喻巫祝，欲得噉童女，年十二三者。都尉令長並共患之。然氣厲不息，共請求人家生婢子，兼有罪家女養之。至八月朝祭送蛇穴口，蛇輒夜出吞齧之。累年如此，前後已用九女。爾時預復募索，未得其女。將樂縣李誕家有六女無男，其小女名寄，應募欲行，父母不聽。寄曰：父母無相，唯生六女，無有一男。雖有如無。女無提榮濟父母之功，既不能供，徒費衣食，生無所益，不如早死。賣寄之身可得少錢，以供父母，豈不善耶！父母慈憐，終不聽去。寄自潛行，不可禁止。乃往告貴請好劍及齰蛇犬。至八月朝，便詣廟中坐。懷劍將犬，先作數石米餈，蜜麨灌之，以置穴口。蛇夜便出，頭大如囷，目如二尺鏡。聞餈香氣，先噉食之。寄便放犬，犬就齰齧。寄從後斫蛇得，瘡痛急，因踊出，至庭而死。寄入視穴，得其九女髑髏，悉舉出，乃咤言曰：汝曹怯弱，為蛇所食，甚可哀愍。於是寄女緩步而歸。越王聞之，娉寄為后，拜其父為將樂令。母及姊皆有賜賞。自是東治無復妖邪之怪。其歌謠曰至今存焉。
中山王周南，正始中為襄邑長。有鼠從穴出，在廳事上語曰：周南，爾以某月某日當死。周南急往不應。鼠還穴。後至期復出，更冠幘皂衣而語曰：周南，汝日中當死。周南復不應。鼠復入穴，斯須復出，復入，轉行數語如前。日過中，鼠復曰：周南，汝不應我，復何道。言訖顛蹶而死，即失衣冠。周南便卒。取視俱如常鼠。
桂陽太守江夏張遺，守昇高，居阿可焉陵。田中有大樹十餘圍，蓋六畝，枝葉扶疏，蟠地不生穀草。遣客斫之，斧數下，樹大流血出。客驚悑，歸白昇高。昇高怒曰：老樹汁赤，此等何怪。因自斫之，血大流出。昇高更斫，枝有一空處，白頭老公長四五尺，突出赴昇高。昇高以刀逆斫殺之，四五老公並死。左右皆驚悑伏地。昇高神慮恬然如舊。諸人徐視，似人非人，似獸非獸，此所謂木石之怪，蘷魍魎者乎。其伐樹年中，昇高作辟司空御史、兗州刺史。
南陽宋名大賢，西鄂有一亭，不可止，止則害人。大賢以正道不可干，且上樓鼓琴而已，不設兵杖。至於夜半，時有鬼來，登梯與大賢語。瞋目磋齒，形貌可惡。大賢鼓琴如故，鬼乃去。於市中取死人頭來，還語大賢曰：寧可行小熟噉。因以死人頭投大賢前。大賢曰：甚佳，吾暮臥無枕，正當得此。鬼復去。良久乃還曰：寧可共手摶耶？大賢曰：善。語未竟，前大賢，便逆捉其脇。鬼但急言：死！死！賢遂殺之。明日視之，乃是老狐也。因止停毒，更無害悑。
吳時廬陵郡都亭重屋中，常有鬼魅，宿者輒死。自後使官莫敢入舍。時丹陽人姓湯名應，大有膽武。使至廬陵，便入亭止。吏啟不可止此，應不隨諫，盡遣所將人還外止宿。應唯持一口大刀，臥至三更中，間有叩閤者。應遙問：誰？答云：部郡相聞。應使進，相聞已而去。經須臾間，復有扣閤者，如前曰：府君相聞。應復使進，身著皂衣。去後，應謂是人，了無疑也。頃復扣閤言：是部郡府君詣來。應乃疑曰：此夜非時，又府君部郡不應同行。知是鬼魅，持刀近之。見有二人，皆盛衣服，俱進坐畢。府君者，便與應談。談未畢而部郡跳至應背後。應顧以刀擊中之，府君下座走出之。應急追至亭後牆下及之，斫傷數下。去其處已，還臥達曙。將人往尋，見有血迹，追之皆得。云稱府君者，是老狐魅；云部郡者，是老狸。魅自後遂絕，永無妖怪。
建安中，東郡界家有怪者，無故盆器自發訇訇作聲，若有人焉。盤案在前，忽然便失之。雞生輒失子。如是數歲，甚疾惡之。乃多作美食覆蓋，著一室中藏戶間。伺之，果復重來，發聲如前。便閉戶，周旋室中，更無所見，為闇但以杖撾地。良久，於室隅間有所中。呼曰：陏陏，冥死。開戶視之，得一老翁，可百餘歲，言語了不相當，貌狀頗欲類獸。遂行推問，乃於數里上得。其家人云：失來十餘年，得之哀喜。後歲餘日，復更失之。聞在陳留界復作妖怪如此。時人猶以為此翁也。
晉時吳興一人，有二男，田中作。作時見父來罵詈打拍之，兒歸以告母。母問其父，其父大驚，知是鬼魅，便令兒斫之。鬼便寂不復往。父憂恐兒為鬼所困，便自往看。兒謂是鬼，便殺而埋之。鬼便逐歸，作其父形，語家：二兒已得殺妖矣。兒暮歸，共相慶賀。遂積年不覺。後有一師過其家，語二兒云：君尊侯有大邪氣。兒以白父，父大怒。兒出以語師，令速去。師便作聲入，父成大老狸，入床下，遂得之。往所殺者，乃真父也，改殯治服。一兒遂自殺，一兒忿懊亦死。
晉南京寺記云：波提寺在祙陵縣新林青陵。昔晉咸安二年，簡文皇帝起造，本名新林寺。時歷陽郡烏江寺尼道容，苦行通靈，預知禍福，世傳為聖𡡉。咸安初有烏巢殿屋。帝使常筮人占之曰：西南有女人師，當能銷伏此怪。即遣使至烏江迎聖𡡉，問：此吉凶？𡡉曰：修德可以禳災，齋戒亦能轉障。帝乃律齋七日，禮懺精勤。法席未終，忽有群烏運巢而去，一時淨盡。帝深加敬信，因為聖𡡉起此寺焉。
晉海西公時，有一人母終，家貧無以葬，因移柩深山，於其側作屐，晝夜不休。將暮，有一婦人抱兒來，寄宿轉夜。孝子作未竟，婦人每求眠而於火邊睡。乃是一貍抱一烏雞。孝因打殺，擲後坑中。明日有男子來問：細小昨行，以寄宿，今為何在？孝云：止有一貍，即已殺之。男子曰：君枉殺吾婦，何得言貍！貍今何在？因共至坑，視貍已成婦人，男子因縛孝付官，應償死。乃謂令曰：此實妖魅。但出獵犬，則可知。魅復來催殺孝，令因問獵事：能別犬不？答云：性畏犬，亦不別也。因放犬，便化為老貍，則射殺。之，婦人已還成貍。
晉太元中，瓦官佛圖前，淳于矜年少潔白，送客至石頭城南，逢一女子，美姿容，矜悅之，因訪問。二情既和，將入城北角，共盡忻好。便各分別，期更剋集，便欲結為伉儷。女曰：得婿如君，死何恨！我兄弟多，翁母並在，當問我翁母。矜便令女婢問其翁母，翁母亦懸許之。女因勅婢取銀百斤，絹百匹，助矜成婚。經久養兩兒，當作祕書監。明果驟卒來召，車馬導從，前後部鼓吹。經少日有獵者過，覓矜，將數十犬徑突入齚婦及兒，並成貍。絹帛金銀並是草及死人骨。
晉永初中，張春為武昌太守。時人嫁女，未及昇車，忽便失性，出外敺擊人乘，云不樂嫁。女家事俗巫，云是邪魅。將女至江。
宋時安定梁清，字道修，居楊州右尚坊問桓徐州故宅。元嘉十四年二月，數有異光，仍聞擘籬聲。令婢子松羅往看。見一人，問。云：姓華，名芙蓉，為六甲至尊所使，從太微紫宮中下來。遇舊居，仍留不去。或鳥頭人躬，舉是眼摶，灑糞穢。清射之，應弦而滅。並有絳汁染箭。又覩一物，形如猴，懸在樹標寸。令人刺中其髀，墮地奄沒。經日反從屋上跛行，就婢乞食。團飯授之，頓進二升。數日眾鬼群至，醜惡不可稱論。拉攞床障，塵石飛揚，累晨不息。婢採菊路遇一鬼，著衣幘乘馬，衛從數十，謂採菊曰：我是上天仙人，勿名作鬼。問：何以常擲穢污？答曰：糞污者，錢財之象也。投擲者，速遷之徵也。頃之清果為武將軍，北魯郡太守。清塵毒既久，乃呼外國道人波羅疊讀祝文。諸鬼悑懼。或踰壁穴而走，皆作鳥聲。於此都絕。在郡少時，夜中松羅復見威儀器械，人眾數萬。一人戴幘，送書麁紙，有七十許字，筆迹婉媚，遠擬羲獻。又歌云：登阿儂，孔雀樓。遙聞鳳皇鼓，下我雛山頭。髣髴見梁魯。鬼有叔操操，哭泣答弔，不異世人。鬼傳教，曾乞松羅一函書題云：故孔修之死罪。白牋以弔其叔喪，敘致哀情，甚有詮次。復云：近往西方，見一沙門，自名大摩剎，問君消息。寄五丸香，以相與之。清先奉使燉煌，憶見此僧。清家有婢產，於此便斷。
琅邪王騁之妻陳郡謝氏，生一男，小字奴子。經年後，王以婦婢招利為妾。謝元嘉八年病終，王大墓在會稽，假瘞建康東岡。既空反虞，與靈入屋馮几，忽於空中擲地，便有瞋聲曰：何不作挽歌，令我寂寂上道耶！騁之云：非為永葬，故不具儀耳。
周仲尼謂季桓子曰：丘聞之，木石之怪夔蝄蜽。。右出國語。
史記曰：秦始皇云：山鬼不過知一歲事也。
西方深山中有人焉，其長尺餘，袒身，捕鰕蟹，性不畏人。見人止宿，喜依其火以炙鰕蟹，伺人不在而盜人鹽以食蟹。名曰山魈。其音自噭。人常以竹著火中烞熚。。而山魈皆驚。犯之令人寒熱。右出神異經。
宋元嘉初，富陽人姓王，於窮瀆中作蟹斷。旦往視之，見一材長二尺許，在斷中而斷裂開，蟹出都盡。乃修治斷，出材岸上。明往看之，見材復在斷中，斷敗如前。王又治斷出材，晨視所見如初。王疑此材妖異，乃取內蟹籠中，孿頭擔歸，去：至家當斧斫然之。未至家三里，聞籠中倅倅動轉，顧見向材頭變成一物，人面猴身，一手一足，語王曰：我性嗜蟹。比日實入水破君蟹斷，入斷食蟹。相負已爾，望君見恕，開籠出我。我是山神，當相祐助。并令斷大得蟹。王曰：汝犯暴人，前後非一，罪自應死。此物種類，專請乞放。王迴頭不應，物曰：君何姓何名？我欲知之。頻問不已。王遂不答。去家轉近，物曰：既不放我，又不告我姓名，當復何計，但應就死耳。王至家，熾火焚之。後寂然無復異。土俗謂之山魈，云知人姓名，則能中傷人。所以勤勤問王，欲害人自免。。
唐逆人張亮昔為幽州都督，於智泉寺禮拜，見一大像，相好圓滿，遂別供養。亮遇霹靂，其堂柱迸木擊亮額角而不甚傷。及就寺禮像，像額見有破處。事在冥報記。又貞觀年中，其像忽然繞頸有痕迹，大如線焉。時人見之，咸以為不祥之兆。未幾，亮果以罪被誅。其痕于今見在。
夫聖人之用，玄通無礙。致感多方，不可作一途求，不可以一理推。故麁以麁應，細以細應。麁細隨機，理固然矣。所以放大光明，現諸神變者，此應十方諸大菩薩將紹尊位者耳。若處俗接麁，按邪歸正者，復須隨緣通變，量稱物情。不可以妙理通寤，指事而變。現不思議之形質，用遮不思議之頑見也。譬聖人亦入鹿馬而度脫之，當在鹿馬，豈同於鹿馬哉！若不異於鹿馬，應時常流，不待此神變明矣。
如華嚴經云：佛子，如一如來一化身轉如是等不可說譬喻法輪雲，一切法界虛空界等世界，悉以毛端周遍度量，一一毛端處，於念念中化不可說不可說佛剎微塵等身，乃至盡未來際劫。一一化佛身有不可說不可說佛剎微塵等頭。一一頭有不可說不可說佛剎微塵等舌。一一舌出不可說不可說佛剎微塵等音聲。一一音聲說不可說不可說佛剎微塵等修多羅。一一修多羅說不可說不可說佛剎微塵等法。一一法中說不可說不可說佛剎微塵等句身、味身。復不可說不可說佛剎微塵等劫說異句身、味身音聲，充滿法界，一切眾生無不聞者。盡未來際常轉法輪，如來音聲，無異無斷，不可窮盡。是為一切諸佛大力那羅延幢佛所住法。
又華嚴經云：一切諸佛悉有八種微妙音聲，一一音聲悉有五百妙音聲眷屬，不可稱數百千音聲以為莊嚴。無量無邊妙音聲伎樂皆悉清淨，普能演說一切諸佛正法義味，悉離恐悑，安住無畏，大師子吼。悉令一切法界一切眾生聞其音聲，隨其本行種種善根，皆令開解。是為一切諸佛最勝無上口業莊嚴。
又處處經云：爾時佛笑，口中有五色光出者，有五因緣：一、欲令人有所問，因所問有益故。二、恐人言佛不知笑故。三、為現口中光故。四、笑諸不至誠故。五、笑阿羅漢守空不得菩薩道。光還從頂上入者，當示後人大明故。
又佛說心明經云：爾時世尊為梵志乃笑，五色光從口出，照十方五趣之類。夫欲至人心喜，令餓鬼飽，地獄痛息，畜生意開罪除，尋光來詣佛所。諸佛笑法皆有常瑞。若授菩薩決，遍照十方，光從頂入。授緣覺決，光入面門。授聲聞決，光入肩斗。說生天事，光從臍入。說降人中，光從膝入。說趣三苦，光從足心入。諸佛之欣，不以欲笑，不以瞋笑，不以癡笑，不放逸笑，不利欲笑，不榮貴笑，不富饒笑。今佛普等愍傷群生，行大慈笑，無斯七也。
又智度論云：如佛初轉法輪時，應持菩薩從他方來欲量佛身，上過虛空無量佛剎，至華上世界，見佛身如故。而說偈言：
虛空無有邊，佛功德亦爾，
設欲量佛身，唐勞不能盡。
上過虛空界，無量諸佛土，
見釋師子身，如故而不異。
佛身如金山，演出大光明，
相好自莊嚴，猶如春華敷。
又處處經云：佛在世時，諸天鬼神龍人民皆到佛所聽經，數百千重，前後皆見佛面。所以者何？佛前世時言語無前後故，是故無不見佛面者。人臥皆隨佛所，首向佛尊故。
如大莊嚴法門經云：爾時王舍城中有婬女，女名金色光明威德。彼女宿世善根因緣，形貌端正，眾相具足，身真金色，光明照曜，容儀媚麗，世所希有。神慧聰敏，辯才無礙，音辭清妙，深邃柔軟，言常含笑。隨所行處，皆金光照，所著衣服，亦皆金色。一切人眾見者繫心，愛著無捨，隨所游處，皆悉隨從。有長者子，名上威德，為欲樂故，多與財寶，共相要契。車乘莊嚴，往詣園林。爾時金色女宿緣冥感，為文殊師利化令入道。神變自在故，以頭枕彼威德膝上而睡。即以神力於其臥處現為死相，膖脹臭爛，難可附近。須臾腹破，肝腸剖裂，五藏露現，臭穢可惡。大小便道，流溢不淨。諸根肢節，蠅月虫唼食，不可稱說。時長者子見此死屍，生大恐悑，身毛皆竪，而作是念：我今無救。遍觀四方，無歸依處，倍增悑畏，發大悑聲。彼長者子，二因緣故，生大悑畏：一、昔所未見如是惡事，是故生悑。二、大眾知我與彼同來在此，而今忽死，謂我故殺，阿闍世王不鑒此理，橫見加戮，是故生悑。時長者子獨於此林，不見一人，一切凡聖誰能救者？彼長者子過去善根雖熟，以不聞見文殊共金色女所說法故，文殊師利即以神力令諸樹林悉說偈言。長者子聞已，心大歡喜，深自慶幸。捨棄死屍，從林而出，即往佛所，具說悑緣。爾時佛告長者子：汝莫憂悑，我當施汝一切無畏。汝歸佛者，一切無悑。長者子白佛：一切悑畏從何而生？佛言：從貪瞋癡因緣故畏。當知一切諸悑，無主無作，無有執者。汝先欲覺，今何所在？長者子言：此中所見好色惡覺，凡夫貪著。於聖法中，無如是事。於是佛為種種方便說法，時長者子得順法忍。時金色女知長者子受教化已，莊嚴五百馬車，前後圍繞，來詣佛所，却住一面。爾時文殊問長者子言：汝識此妹不？長者子言：我今實識。文殊師利言：汝云何識？時長者子即向文殊而說偈言：
見色如水沫，諸受悉如泡，
觀想同陽焰，如是我識彼。
見行如芭蕉，知識猶如幻，
女名假施設，如是我識彼。
身無覺如木，亦如草瓦礫，
心則不可見，如是我識彼。
諸凡夫如醉，顛倒生惡覺，
智者所不染，如是我識彼。
如彼林中屍，臭爛惡不淨，
身體性如是，如是我識彼。
過去本不滅，未來亦不生，
現在不暫住，如是我識彼。
文殊當善聽，彼恩難可報，
我本多貪欲，見不淨解脫。
彼身實不死，為化我現死，
愍眾故示現，誰見不發心。
如是貪瞋癡，及一切煩惱，
如是體法性，善哉甚微妙。
爾時佛告阿難：此金色女、上威德男已於過去教化令發菩提，今更聞法，得順法忍。此金色女於當來世過九十百千劫，當得作佛，號曰寶光如來。威德長者於寶光佛所得菩薩身，名曰德光。寶光滅後，當得作佛，號曰寶焰如來。
又觀佛三昧經云：佛告阿難：我昔夏安居時，波羅柰國有一婬女，在樓上，名曰妙意，昔日於佛有緣。爾時世尊化三童子，年皆十五，面貌端正，勝諸世間一切人類。此女見已，身心歡喜，白言：丈夫，我今此舍如功德天，富力自在，眾寶莊嚴。我今以身及與奴婢，奉上丈夫，可備灑掃。若能顧納，隨我所願，一切供給，無所愛惜。作是語已，化人就床。未及食頃，女前親近，白言：丈夫願遂我意。化人不違，隨己所欲。既附近已，一日一夜，心不疲厭。至二日時，愛心漸息。至三日時，白言：丈夫可起飲食。化人即起，纏綿不已。女生厭悔，白言：丈夫異人乃爾。化人告言：我先世法，凡與女通，經十二日，爾乃休息。女聞此語，如人食噎，既不得吐，又不得咽，身體苦痛，如被杵擣。至四日時，如被車轢。至五日時，如鐵丸入體。至六日時，支節悉痛，如箭入心。女作念言：我聞人說迦毘羅城淨飯王子身紫金色，三十二相，愍諸盲冥，救濟苦人，常在此城，常行福度，放金色光，濟一切人。今日何故不來救我？我從今日乃至壽終，終不貪色。寧與虎狼同處一穴，不貪色欲，受此苦惱。化人亦瞋：咄！弊惡婦女，廢我事業。我今共汝合體一處，不如早死。父母宗親，若來覓者何處自藏。我寧經死，不堪恥辱。女言：弊物，我不用爾，欲死隨意。是時化人取刀刺頸，血流滂沱，塗污女身，萎陀在地。女不能勝。二日青淤，三日膖脹，四日爛潰，五日漸爛，六日肉落，七日唯有臭骨如膠如漆，粘著女身。一切大小便利及諸惡蟲，迸血諸膿，塗漫女身。女極惡厭而不得離。女發誓願：若諸天神及與仙人、淨飯王子，能免我苦，我持此舍一切珍寶以用給施。作是念時，佛將阿難、難陀、帝釋在前，梵王在後。佛放常光，照曜天地。一切大眾，皆見如來詣此女樓。時女見佛，心懷慚愧，藏骨無處，取諸白疊毛纏裹臭屍。臭氣如故，不可覆藏。女見世尊，為佛作禮。以慚愧故，身映骨上，臭骨忽然在女背上。女極慚愧，流淚而言：如來功德，慈悲無量。若能令我離此苦者，願為弟子，心終不退。佛神力故，臭骨不現。女大歡喜，為佛作禮，白佛言：世尊，我今所珍一切施佛。佛為祝願，梵音流暢。女聞祝願，心大歡喜，應時即得須陀洹道。五百侍女聞佛音聲，皆發無上菩提道心。無量梵眾見佛神變，得無生忍。帝釋所將諸天，有發菩提心者，有得阿那含者。
又百緣經云：佛在世時，舍衛城中有一長者婦，產一男兒，形貌極醜，狀似惡鬼。有人見者，捨之而去。年漸長大，父母厭惡，驅令遠棄。乃至畜生見此醜陋，尚懷悑懼，何況人類。又於一時詣林採菓，以自存活。飛鳥走獸，無不悑走，絕迹無住。世尊慈念，將諸比丘到林欲度。見佛避走，佛以神力，使不得去。時諸比丘在樹下，跏趺繫念。世尊化作醜陋人，執持應器，盛滿中食，漸向醜人，形狀類己，心懷喜悅。今此人者，真是我伴。尋求共語，同器而食。食已時，彼化人忽然端正。醜陋問言：汝今何以忽然端正？化人答言：我食此食，以善心觀彼樹下坐禪比丘，使我端正。醜陋聞已，尋復效之，尋得端正。心懷喜悅，即向化人深生信解。於是化人還復本形。醜陋見佛三十二相八十種好，光明普曜，如百千日。前禮佛足，却坐一面。佛即為其種種說法，得須陀洹果。即於佛前求索出家。佛告：善來比丘，鬚髮自落，法服著身，便成沙門。精勤修習，得阿羅漢果。時諸比丘見是事已，請佛為說宿本因緣。佛告比丘：乃往過去無量世中，有佛出世，號曰弗沙。在一樹下結跏趺坐。我及彌勒俱為菩薩，到彼佛所種種供養，而翹一足，於七日中說偈讚佛：
天上世間無如佛，十方世界亦無有。
世界所有悉能見，無有能及如佛者。
爾時菩薩說此偈已，時彼山中有一鬼神，作醜陋形，來恐悑我。我以神力，令彼行處，懸崖嶮岨，不能得過。時彼山神即作是念：我以惡心恐悑他故，令我今者行處嶮難，不可得過。今當往彼懺悔先罪。作是念已，尋即往詣，懺悔訖已，發願而去。佛告比丘：欲知彼山神恐悑我故，五百世中形體醜陋，見者驚走。由彼懺悔故，今遭值我，出家得道。比丘聞已，歡喜奉行。
頌曰：
大聖神變，隨事開曚。含英秀發，
開寤相應。服以邪道，化現神通。
隱顯利物，乃軌高蹤。群生息謗，
感寤興隆。潛運自在，見者生恭。
罕逢斯聖，絕代靈籠。含生有福，
遇此休功。
夫慈濟之道，震古式瞻，通化之方，由來難測。此是方外之大聖，非是域中之凡能。窮之不可原，究之不可盡。然凡聖雖別，變化有同。良由智有淺深，障有麁細，機有大小，化有寬陿。蓋達生死之本，可以言變化矣。若依佛教，明信因果，因緣相假，方成變化。若據外俗，未達大方，唯信緣起，不賴因成。故千寶記云：天有五氣，萬物化成。木精則仁，火精則禮，金精則義，水精則智，土精則恩。五氣盡純，聖德備也。木濁則弱，火濁則淫，金濁則暴，水濁則貪，土濁則頑。五氣盡濁，民之下也。中土多聖人，和氣所交也；絕域多怪物，異氣所產也。苟稟此氣，必有此形；苟有此形，必生此性。故食穀者智慧而文，食草者多力而愚，食桑者有絲而蛾，食肉者勇憨而悍，食土者無心而不息，食氣者神明而長壽，不食者不死而神。大腰無雄，細腰無雌。無雄外接，無雌外育。三化之蟲，先孕後交；兼愛之獸，自為牡牝。寄生因夫高木，女蘿託乎伏苓。木株於土，萍植於水。鳥排虛而飛，獸蹠實而走，蟲土閉而蟄，魚淵潛而處。本乎天者親上，本乎地者親下，本乎時者親旁，則各從其類也。千歲之雉，入海為蜃。百年之雀，入江為蛤。千歲龜黿，能與人語。千歲之狐，起為美女。千歲之蛇，斷而復續。百年之鼠，而能相卜，數之至也。春分之日，鷹變為鳩。秋分之日，鳩變為鷹，時之化也。故腐草之為螢也，朽葦之為蛬也，稻之為加虫也，麥之為蛺蝶也，羽翼生焉，眼目成焉，心智存焉。此自無知而化為有知，而氣易也。鶴之為麞也，蛇之為鼈也，蛬之為蝦也，不失其血氣，而形性變也。若此之類，不可勝論。應變而動，是謂順常。苟錯其方，則為妖眚。故下體生於上，氣之反者也。人生獸，獸生人，氣之亂者也。男化為女，女化為男，氣之質者也。魯牛哀得疾，七日而化為虎。形體變易，爪牙施張。其兄將入，搏而食之。當其為人，不知將為虎。當其為虎，不知當為人。故晉太康中陳留阮士禽傷於虺，不忍其痛，數嗅其瘡，已而雙虺成於鼻中。元康中曆陽紀元載客食道龜，已而成瘕。醫以藥攻之，下龜子數升，大如小錢，頭足㲉備，文甲皆具，唯中藥已死。夫嗅非化育之氣，鼻非胎孕子所，亨道非物之具。從此觀之，萬物之生死也，與其變化也，非通神之思，雖求諸己，惡識所自來。然朽草之為螢，由乎腐也；麥之為蛺蠂，由乎濕也。爾則萬物之變，皆有由也。農夫止麥之化者，漚之以灰；聖人理萬物之化者，濟之以道。其與不然乎！今所覺事者，固未足以究其變化之極也。此乃由眾生本識，雜業熏成。因種既熟，緣假外形。情與非情，隨緣興變。若先無種，縱遇其緣，緣疏力弱，亦未能獨變。故因假緣故，種不獨成；緣假因故，緣不獨辦。因緣和合，力用相齊。萬類由生，一非能建。庶將來哲，豈猜餘卜也。
左慈，字元放，廬江人也。有神道，嘗在曹公坐。公曰：今日高會，恨不得吳松江鱸魚為膾。放云：可得也。求銅盤貯水，放以竹竿，餌釣盤中，須臾引一鱸出。公大撫掌，會者皆驚。公曰：一魚不周座席，得兩為佳。放乃復餌釣之，須臾引出，皆三尺餘，生鮮可愛。公便目前膾之，周賜座席。公曰：今既得鱸，恨不得蜀生薑耳。放曰：可得也。公恐其近道買，因曰：吾昔使人至蜀買錦，可勅人告吾使，使增市二端。人去須臾，還得生薑。又云：於錦肆下見公使，已勅增市二端。後經歲餘，公使還，果增市二端錦。問之，云：昔某月某日見人於肆下，以公勅勅之，增市二端錦。後公近郊，士人從者百許人，放乃齎酒一甖，脯一片，手自傾甖，行酒百官。百官皆醉飽。公還驗之酤賣家，昨悉亡其酒脯矣。公惡之，陰欲殺元放。元放在公座，將收之。放却入壁中，霍然不見。乃募取之，或見於市。乃捕之，而市人皆放同形。後或見放於陽城山頭，行人逐之，放入於群羊。行人知放在羊中，告之曰：曹公不復相殺，本成君術。既驗，但欲與相見。羊中忽有一大老羝，屈前兩膝，人立而言曰：遽如許。人即云：此羊是。競往欲取，而羣羊數百，皆為羝羊，並屈前膝人立云：遽如許。於是莫知所取焉。老子曰：吾之所以為大患者，以吾有身也。及吾無身，吾有何患哉！若老子之疇，可謂能無身矣。豈不遠哉！
舌埵山帝之女死，化為怪草。其葉甤成，其華黃色，其實如菟絲。故服怪草者，常媚於人焉。周宣王三十三年，幽王生。是歲有馬化為狐。晉獻公二年，周惠王居于鄭，鄭人入王府多取化為蜮，射人。萇弘見殺，蜀人藏其血，故三年而為碧。漢靈帝時江夏黃氏之母浴，伏磐水中，久而不起，變為黿矣。婢驚走告。比家人來，黿轉入深淵，其後時時出現。初浴簪一銀釵，猶在其首焉。於是黃氏累世不敢食黿肉。吳寶鼎元年六月晦日，丹陽宣騫母，年八十矣，亦因池浴化為黿，其狀如黃氏。騫兄弟四人，閉戶衛之，掘堂上作大坑瀉水，其黿入水中游戲。一二日間，常延頸出亦望，伺戶小開，便輪轉自擢，入于深淵，遂不復還。
夏鯀，天子之父；趙王如意，漢祖之子。而鯀為黃能，意為蒼狗。
魏襄王三年，有女子自首，化為丈夫，與妻生子。故京房易傳曰：女人化為丈夫，茲謂陰昌，賤人為王。丈夫化為女子，茲為陰勝陽，厥咎亡。
漢建平中，豫章有男子化為女子，嫁為人婦，生一子。長安陳鳳曰：陽變為陰，將亡繼嗣。生一子者，將復一世乃絕也。故使哀帝崩，平帝沒，而王莽篡焉。
漢建安七年，越嶲有男子化為女子。周群曰：哀帝時爾有此變，將有易代之事也。至二十五年，獻帝封山陽公。
晉元康中，安豐有女子曰周世寧，年八歲，漸化為男。至十七八而氣性成。女體化而不盡，男體成而不徹，畜妻而無子。
晉惠懷之世，京雒有人一身而有男女二體，亦能兩幸，而尤好婬。天下兵亂，由男女氣亂而妖形作也。當中興之間，又有女子，其陰在腹肚，居在楊州，亦性好婬色。故京房易曰：妖人生子，陰在首，則天下大亂。若在腹，則天下有事。若在背，則天下無後。
漢景帝元年九月，膠東下密人，年七十餘，生角，角有毛生。故京房易傳曰：冡宰政，闕妖人生角。五行志以為人不當生角，猶諸侯不當舉兵向京師也。其後有七國之難起。
漢宣帝黃龍元年，未央殿輅軨厩中，雌雞化為雄雞，毛衣亦變，不鳴不將無距。元帝初元中，丞相府史家雌雞化為雄雞，冠距鳴將。至永光年中，有獻雄雞生角者。五行志以為王氏之應也。
晉太康四年，會稽郡蟚蜝及蟹皆化為鼠，其眾覆野，大食稻為災。始成，有毛肉而無骨，其行不能過田塍。數日之後，則皆為壯。至六年，南陽獲兩足虎。虎者陰精而居乎陽，金獸也。南陽，火名也。金精入火而失其形，王室亂之妖也。
孔子厄於陳，弦歌於館中。夜有一人，長九尺餘，著皂衣，高冠，大吒，聲動左右。子貢進問：何人耶？便提子貢而挾之。子路引出，與戰于庭，有頃未勝。孔子察之，見其甲車間時時開如掌。孔子曰：何不探其甲車，引而奮之。子路如之，沒手仆於地，乃是大鯷魚也，長九尺餘。孔子歎曰：此物也，何為來哉！吾聞物老，則群精依之，因衰而至。此其來也，豈以吾遇厄絕糧，從者病乎。夫六畜之物及龜蛇魚鼈草木久者，神皆依憑，能為妖怪，故謂之五酉。五酉者，五行之方，皆有其物。酉者，老也。故物老則為怪矣。殺之則已，夫何患焉。或者天之未喪斯文，以是繫予之命乎！不然，何為至於斯也。弦歌不輟。子路烹之，其味滋，病者興。明日遂行。。
晉時豫章郡吏易拔，義熙中受番還家，違遁不反。郡遣追，見拔言語如常，亦為施設。使者催令裝束，拔因語曰：汝看我面。仍見眼目角張，身有黃斑色，便豎一足，徑出門去。家先依山為居，至鹿變成三足大虎。所豎之脚，即成其尾。。
晉永嘉之亂，郡縣無定主，強弱相暴。宜陽縣有女子姓彭名娥。父母昆弟十餘口為長沙賊所殺。時娥負器出汲於溪，聞賊至走還，正見塢壁已破，不勝其哀。與賊相格，賊縛娥驅出溪邊，將殺之。溪際有大山石壁，高數十丈。娥仰呼曰：皇天寧有神不？我為何罪而當如此！因奔走向山，山立開廣數丈，平路如砥。群賊亦逐娥入山，山遂崩合，泯然如初，賊皆壓死山裏，頭出。娥遂隱不復出。娥所捨汲器化為石，形似雞。土人因號曰石雞山，水為娥潭。。
晉義熙四年，東陽郡太末縣吳道宗少失父，單與母居，未有婦兒。宗賃不在家，隣人聞其屋中砰礚之聲，闚不見其母，但有烏斑虎在其屋中。鄉里驚怛，恐虎入其家食其母，便鳴鼓會人，共往救之。圍宅突進，不見有虎，但見其母，語如平常，不解其意。兒還，母語之曰：宿罪見追，當有變化事。後一月日便失母。縣界內虎災屢起，皆云母烏斑虎。百姓患之，發人格擊之，殺數人。後人射虎白鷹，并戟刺中其腹，然不能即得。經數日後，虎還其家故床上，不能復人形，伏床上而死。其兒號泣，如葬其母法，朝冥哭臨之。。
晉復陽縣里民有一家兒牧牛，牛忽舐此兒，處肉悉白，兒俄而死。其家葬此兒，殺牛以供賓客。凡食此牛肉男女二十餘人，悉變作虎。。
炎帝之女娃游于東海，溺而死，化為精衛。其狀如烏，常銜西山之木石以堙東海。
夸父與日競走，渴飲河，河涸，不足，北飲大澤。未至，道死，棄其杖化為鄧林。。
博物志曰：松脂淪入地，千年化為伏苓，伏苓千年化為虎魄。虎魄一名江珠。今太山有伏苓而無虎魄。益州永昌出虎魄而無伏苓。或復云：燒蜂巢所作。未詳此二說孰是。
神農本草經云：取雞卵穀禾卵黃白渾雜者，熟煮及尚軟，隨意刻作物，以苦酒漬數宿。既堅，內著粉中，假者亂真。。
韓詩外傳曰：孔子曰：老韮為雚，老蒲為葦。
搜神記曰：土蜂名曰蜾虫嬴。今世謂蠮螉。細腰之類，其為物雄而無雌，不交不產。常取桑蟲之子育之，則皆化成己子也。
秦周訪少時與商人泝江俱行，夕止宮亭廟下，同侶相語，誰能入廟中宿？訪性膽果決，因上廟宿，竟夕宴然。晨起，廟中見有白頭老公，訪遂擒之，化為雄鴨。訪捉還船，欲烹之，因而飛去。後竟無他。。
秦時南方有落民，其頭能飛。其種人部有祭祀，號曰蟲落，故因取名焉。吳時將軍朱桓得一婢，每夜臥後，頭輒飛去。或從狗竇，或從天窓中出入，以耳為翼。將曉復還，數數如此。傍人怪之，夜中照視，唯有身無頭，其體微冷，氣息裁屬。乃蒙之以被，至曉頭還，礙被不得安，兩三墮地，噫吒甚愁。而其體氣急，狀若將死。乃去被，頭復起傅頸，有頃平和。桓以為巨怪，畏不敢畜，乃放遣之。既而詳之，乃知天怪也。時南征大將亦往往得之。又嘗有覆以銅盤者，頭不得進，遂死。
昔者高陽氏有同產而為夫婦。帝放之於崆峒之野，相抱而死。神鳥以不死草覆之，七年，男女同體而生。二頭四足四手，是為蒙雙氏。。
魏時尋陽縣北山中蠻人有術，能使人化作虎，毛色介身，悉如真虎。餘鄉人周畛有一奴，使入山伐薪。奴有婦及妹，亦與俱行。既至山，奴語二人云：汝且上高樹，視我所為。如其言。既而入草，須臾一大黃斑虎從草出，奮迅吼喚，甚為可畏。二人大悑。良久還草中，少時復還為人，語二人：歸家慎勿道。後遂向等輩說之。周尋復知，乃以醇酒飲之，令熟醉，使人解其衣服及身體，事事詳視，了無異。唯於髻髮中得一紙，畫作大虎，虎邊有符。周密取錄之。奴既醒，喚問之。見事已露，遂具說本末，云：先嘗於蠻中告糴，有一蠻師，云有此術。以三尺布、一斗米精、一赤雄雞、一斗酒，受得此法。
魏時有清河宋士宗母，以黃初中夏天於浴室裏浴，遣家中子女盡出戶，獨在室中良久。家人不解其意，於壁穿中闚，不見人，木瓫水中有一大鼈。遂開戶，大小悉入，了不與人相承。嘗先著銀釵，猶在頭上。相與守之，啼泣，無可柰何。意欲求去，永不可留。視之積日，轉解自投出戶外而去駛。逐之不及，遂便入水。復數日忽還，巡行宅舍，如平生，了無所言而去。時人謂士宗應行喪治服。士宗以母形雖變而生理尚存，竟不治喪。與江夏黃母相似。
梁時開善寺，京兆人韋英宅也。英早卒，其妻梁氏不治喪而嫁，更納河內向子集為夫。雖云改嫁，仍居英宅。英聞梁嫁，白日來歸，乘馬將數人至於庭前，呼曰：阿梁，卿忘我耶！子集驚怪，張弓射之，應箭而倒，即變為桃人。所騎之馬，亦化成茅馬。從者數人，盡為蒲人。梁氏惶懼，遂捨為寺。
原是一心，積為三界。癡流慢墮，昏滯沈沒。欲討其際，難測其本。所以遠自無始，至於今身，生死輪轉，塵轢莫之比；明闇遞來，薪火不能譬。逝水非駛，器月難保。且夫盛衰之道，與時交搆；睡夢之途，因心而動。動由內識，境由外熏。緣熏好醜，夢通三性。若宿有善惡，則夢有吉凶，此為有記。若習無善惡，汎覩平事，此為無記。若晝緣青黃，夢想還同，此為想夢。若見升沈，水火交侵，此為病夢。雖夢通三性，然有報無報。欲知斯事，如下經說。
如善見律云：夢有四種：一、四大不和夢，二，先見夢，三、天人夢，四、想夢。云何四大不和夢？答：眠時夢見山崩，或飛騰虛空，或見虎狼師子賊逐。此是四大不和夢，虛而不實。云何先見夢？答：或晝日見，或白或黑，或男或女，夜剋夢見。是名先見夢，此亦不實。云何天人夢？答：若善知識天人為現善夢，令人得善。若惡知識者，為現惡夢。此即真實。云何想夢者？答：此人前身或有福德，或有罪障。若福德者現善夢，罪者現惡夢。如菩薩初欲入母胎時，夢見白象從忉利天下，入其右脇。此是想夢也。若夢禮佛、誦經、持戒、布施種種功德，此亦想夢。問：夢為善、不善、無記耶？答：亦善、不善、無記。若夢見禮佛、聽法、說法，此是善功德。若夢見殺、盜、婬，此是不善夢。若夢見青黃赤白色等，此是無記夢也。問曰：若爾者應受果報？答曰：不受果報。何以故？以心業羸弱故，不感報。是故律云：除夢中不犯也。
又迦延論云：云何一切睡眠相應耶？答曰：或睡不眠相應。如未眠時，身不軟，心不軟，身重心重，身夢夕登夢夕夌，心夢夕登夢夕夌，身憒心憒，身睡心睡，為睡所纏，是謂睡不眠相應。云何眠不睡相應？答曰：不染污心眠夢，是謂眠不睡相應。云何睡眠相應？答曰：染污心眠夢，是謂睡眠相應。云何不睡不眠？答曰：除上爾所事。問：眠當言善、不善、無記耶？答曰：眠或善，或不善，或無記。云何為善？答曰：善心眠夢。云何不善？答曰：不善心眠夢。云何無記？答曰：除上爾所事，如夢中施與作福、持戒、守齋，如善心眠時所作福，當言餘福迴，是名善。云何眠時所作不福當言迴耶？答曰：如夢中殺盜等，如不善心眠，餘不福心迴，是名不善。云何眠時所作福不福，不當言迴？答曰：如眠時非福心非不福心迴，如無記心眠時所作福非福，不當言迴，是名無記。問：夢名何等法？答曰：是五蓋中無明蓋也。
如出生菩提心經云：爾時世尊告迦葉婆羅門言：汝善男子有四種善夢，得於勝法。何等為四？所謂於睡眠中夢見蓮華，或見繖蓋，或見月輪，及見佛形。如是見已，應自慶幸，我遇勝法。爾時世尊而說偈言：
若有睡夢見蓮華，及以夢見於繖蓋，
或復夢裏見月輪，應當獲得大利益。
若有夢見佛形像，諸相具足莊嚴身，
眾生見者應歡喜，念當必作調御師。
又雜寶藏經云：昔有惡生王，為行殘暴，無悲邪見。如來遣迦旃延化其本國，惡生王及夫人皆得生信。王大夫人號為尸婆具沙，後生太子，字喬波羅。時王於寢夢見八事：一、頭上火然；二、兩蛇絞腰；三、細鐵網纏身；四、見二赤魚吞其雙足；五、有四白鶴飛來向王；六、血泥中行，泥沒其腋；七、登大白山；八、鸛雀頭。於夢寤已，以為不祥，愁憂慘悴。尋即問諸外道婆羅門。外道聞王此夢，素嫌於王，兼嫉尊者迦旃延。因王此夢，言：大不吉，不禳厭之，禍及王身。王聞其語，信以為然，益增憂惱，即問之言：若禳厭時，當須何物？諸婆羅門言：所須用者，王所珍愛。我若說者，王必不能。時王答言：此夢甚惡，但恐大禍殃及我身。除我以往，餘無所惜。請為我說所須之物。諸婆羅門等見其殷勤，知其心至，即語王言：所可用者，此夢有八，還須八種，可得禳災。一、殺王所敬夫人尸婆具沙，二、殺王所愛太子喬婆羅，三、殺輔相大臣，四、殺王所有烏臣，五、殺王一日能行三千里象，六、殺王一日能行三千里駝，七、殺王良馬，八、殺王所敬禿頭迦旃延。却後七日，若殺此八，聚集其血，入中而行，可得消災。王聞其言，以己命重，即便許可。還至宮中，愁憂懊惱。夫人問王：何故如是？王答夫人，具陳說上不祥之夢，并道婆羅門禳夢所須。夫人聞已而作是言：但使王身平安無患，妾之賤身，豈足貴耶！復白王言：却後七日，我當歸死，聽我往彼尊者迦旃延所，六日之中受齋聽法。王言：不得。汝若至彼，或語其實。彼若知者，捨我飛去。夫人殷勤，王不能免，即便聽往。夫人到彼尊者所，禮拜問訊，遂經三日。尊者怪問：王之夫人未曾至此經停信宿，何故今者不同於常？夫人具說王之惡夢，却後七日，當殺我等，用穰災患。餘命未幾，故來聽法。因向尊者說王所夢。尊者迦旃延言：此夢甚吉，當有歡慶，不足為憂。一、頭上火然者，寶主之國，當有天冠，直十萬兩金，來貢於王。正為斯夢，夫人心急，七日向滿，為王所害，懼其來晚。問尊者言：何時來到？尊者答言：日晡時必當來至。二、兩蛇絞腰者，月支國王當獻雙劍，價直十萬兩金，今日當至。三、細鐵網纏身者，大秦國王當獻珠瓔，價直十萬兩金，後日朝晨當至。四、赤魚吞足者，師子國王當獻毘琉璃寶屐，價直十萬兩金，後日食時當至。五、四白鶴來者，跋耆國王當獻金寶，後日日中當至。六、血泥中者，安息國王當獻鹿毛欽婆羅衣，價直十萬兩金，後日日昳當至。七、登大白山者，曠野國王當獻大象，後日晡時當至。八、鸛雀頭者，王與夫人當有私密之事，事至自當知之。果如尊者所言，期限既至，諸國所獻一切皆到。王大歡喜。尸婆具沙夫人先有天冠，重著寶主國所獻天冠。王因校戲，脫尸婆具沙夫人所著一重天冠，著金鬘夫人頭上。時夫人瞋恚而言：若有惡事，我先當之。今得天冠，與彼而著。尋以酪器擲王頭上，王頭盡污。王大瞋恚，拔劍欲斫夫人。夫人畏王，走入房中，即閉房戶，王不得前。玉尋自寤，尊者占夢云：有私密事，正此是耳。王及夫人尋至尊者迦旃延所，具論上來信於非法惡邪之言，幾於尊者、妻子、大臣、所愛之物，行大惡事。今蒙尊者離於惡事，即詣尊者敬奉供養，驅諸外道婆羅門等，遠其國界。即問尊者：有何因緣，如此諸國各有所珍奉獻於我？尊者答言：乃往過去九十一劫，爾時有佛，名毘婆尸。彼佛出時，有一國名曰槃頭。王之太子，信樂精進，至彼佛所，供養禮拜。即以所著天冠、寶劍、瓔珞、大象、寶車、欽婆羅衣，用上彼佛。緣是福慶，生生尊貴。所欲珍寶，不求自至。王聞是已，於三寶所深生敬信，作禮還宮。
如發覺淨心經云：佛告彌勒菩薩言：菩薩當觀二十種眠睡諸患。何等二十？一、樂睡眠者，當有懶墮。二、身體沈重。三、膚皮不淨。四、皮肉麁澁。五、諸大穢濁，威德薄少。六、飲食不消。七、體生瘡皰。八、多有懈怠。九、增長癡網。十、智慧羸弱。十一、善欲疲倦。十二、當趣黑暗。十三、不行恭敬。十四、稟質愚癡。十五、多諸煩惱心向諸使。十六、於善法中而不生欲。十七、一切白法能令減少。十八、常行驚悑之中。十九、見精進者而毀辱之。二十、至於大眾被他輕賤。
又國王不黎先泥十夢經云：佛在世時，時有國王名不黎先泥，夜夢十事：一、夢見三瓶併，兩邊瓶滿氣出，相交往來，不入中央空瓶中。二、夢見馬口食，尻亦食。三、夢見小樹生華。四、夢見小樹生菓。五、夢見一人索繩，人後有羊，羊主食繩。六、夢見狐坐於金床上，於金器中食。七、夢見大牛還從犢子乳。八、夢見四牛從四面鳴來，相趨欲鬪，當合未合，不知牛處。九、夢見大陂水，中央濁，四邊清。十、夢見大谿水流正赤。王夢見是事已，即寤大悑，恐亡其國及身妻子。王至明日，即召公卿大臣及諸道人曉解夢者，即言：昨夜夢見十事，寤即恐悑，意中不樂。誰能解夢？有一婆羅門言：我為王解之，恐王聞者，愁憂不樂。王言：如卿所覩說之，勿有所諱。婆羅門言：王夢皆惡。當取所重愛夫人、太子，及邊親近侍人、奴婢，皆殺以祠天王，可得無他。王有臥具及著身珍寶好物，皆當燒已祠天。如是者，王身可得無他。王聞夢惡愁憂不樂，即入齋房，思念是事。王正夫人名摩尼，到王所，問王言：何為入齋房愁憂不樂耶？我身有過於王耶？王言：汝無過於我，我自愁耳。夫人復問。王言：汝莫問我，聞者令汝不樂。夫人復言：我是王身半，設有善惡，王語我，云何不相語耶？王便為夫人具說夜夢十事。夫人言：王莫愁憂，如人買金磨石，好醜善惡，其色自見於石上。今佛近在精舍，去國不遠，何不往問？如佛所解，王當隨之。王即勅群臣嚴駕而出，到佛所，頭面佛足，却坐白佛言：我昨夜夢見十事，具如前述。所夢如是，寤即恐悑，恐亡我國及身妻子。唯佛為解所夢十事，願聞教誡。佛言：王莫恐悑。夢者無他，乃為後世當來之事，非今世惡。此後世人當不畏法禁，婬泆貪利，嫉妬，不知厭足，少義無慈，喜怒無慚愧。佛言：第一、夢見三瓶併，兩邊瓶滿氣出，相交往來，不入中央空瓶中者，此後世人豪貴者自相追隨，不親貧者。王夢瓶併，正謂是耳。王莫恐悑，於國於太子於夫人，皆亦無他。佛言：第二、王夢見馬口食，尻亦食者，此後世人作帝王及大臣稟食縣官俸祿，復採萬民，不知厭足。王夢正是，王莫恐悑。佛言：第三、夢見小樹生華者，此後世人年未滿三十而頭生白髮，貪婬多欲，年少強老。王夢正是，王莫恐悑。佛言：第四、王夢見小樹生菓者，此後世女人年未滿十五行嫁，抱兒而歸，不知慚愧。王夢正是，王莫恐悑。佛言：第五、王夢見一人索繩，人後有羊，羊主食繩者，此後世人夫婿出行賈作，其婦於後便與他家男子交通，食其財物。王夢正是，王莫恐悑。佛言：第六、王夢見狐坐金床上，於金器中食，此後世人下賤，便尊貴有財產，眾人敬畏。公侯子孫更經貧賤，處於下坐，飲食在後。王夢正是，王莫恐悑。佛言：第七、王夢見大牛還從小犢子乳者，此後世人無有禮義，母反為女作媒，誘恤他家男子與女交通。求財物，以自供給，不知慚愧。王夢正是，王莫恐悑。佛言：第八、王夢見四牛從四面鳴來，相趨欲鬪，當合未合，不知牛處者，此後世帝王長吏及人民，皆無至誠之心，更相欺詐，愚癡瞋恚，不敬天地，是故雨澤不時。長吏人民請禱求雨，天當四面起雲，雷電有聲。長吏人民咸言當雨，須臾之間，雲散不墮。所以者何？帝王長吏人民無有忠正慈仁。王夢正是，王莫恐悑。佛言：第九、王夢見大陂水，中央濁，四邊清者，此後世中國當擾亂，治行不平，人民不孝父母，不敬長老。邊國四面當清平，人民和穆，孝順二親。王夢正是，王莫恐悑。佛言：第十、王夢見大谿水流正赤者，此後世諸國當忿爭，興軍聚眾，更相攻伐。當作車兵步兵騎兵共鬪相殺，傷不可數，死者於路，血流正赤。王夢正是，王莫恐悑，於國於大子於夫人皆亦無他。王聞長跪，心即歡喜。今受佛恩，令得安隱。作禮還歸，重賜宮臣，從今已後，不信諸異外道及婆羅門。
如十誦律云：有比丘眾中睡。佛言：聽水洗頭，猶睡不可信，令比丘以五法用水洗他。一者憐愍，二者不惱他，三者睡眠，四者頭倚牆壁，五者舒脚坐。猶睡不止，聽以手撑。若故睡不止，佛聽以毱擲。若故睡不止，佛聽用禪杖者，若取禪杖時，應生敬心，以兩手捉杖，放戴頂上。若坐睡不止，應起看餘睡者，以禪杖築。築已還坐。若無睡者，還以禪杖著本處已坐。若故睡不止，佛聽用禪鎮，安孔作之，以繩貫孔中。繩頭施紐，掛耳上，去額前四指。著，禪鎮墮地。佛言：禪鎮墮者，應起庠行，如鵝行法。
頌曰。
昏沈睡蓋，游想妄現。親族虛聚，
徒霑美宴。既寤空無，妄生愛戀。
雖通三性，終成七變。
漢南陽文穎，字叔良，建安中為甘陵府丞。過界止宿，夜鼓三時，夢見一人跪前曰：昔我先人葬我於此，水來湍墓，棺木溺，漬水處半，燥然無以自溫。聞君在此，故來相依。屈明日暫住須臾，幸之相遷高燥處。鬼披衣示穎，而皆沾濕。穎心中愴然，即寤。寤已語左右，左右曰：夢為虛耳，何足可怪！穎乃還眠。向晨復夢見，謂穎曰：我以窮苦告君，柰何不相愍悼乎！穎夢中問曰：子為是誰？對曰：吾本趙人，今屬注送民之神。穎曰：子棺今為所在？對曰：近在君帳北十數步水側枯楊樹下，即是吾也。天將明，不復得見，君必念之。穎答曰：諾。忽然便寤。天明可發，穎曰：雖云夢不足怪，此何大適。左右曰：亦何惜須臾，不驗之耶！穎即起，幸之，十數人將導，順水上，果得一枯楊，曰：是矣。掘其下，未幾果得棺。棺甚朽壞，沒半水中。穎謂左右曰：向聞於人，謂為虛矣。世俗所傳，不可無驗。為移其棺，醊之而去。。
宋陳秀遠者，穎川人也。嘗為湘州西曹，客居臨相縣。少信奉三寶。年過耳順，篤業不衰。宋元徽二年七月中，於昏夕間，閑臥未寢，歎念：萬品死生，流轉無定。自惟己身，將從何來。一心祈念，冀通感夢。時夕結陰，室無燈燭。有頃見枕邊如熒火者，冏然明照，流飛而去。俄而一室盡明，爰至空中，有如朝晝。秀遠遽起坐，合掌喘息。頃見中庭四五丈上有一橋閣焉。欄檻朱釆，立於空中。秀遠了不覺升動之時，而己自見平坐橋側。見橋上士女往還填衢，衣服莊束，不異世人。末有一嫗，年可三十許，上著青襖，下服白布裳，行至秀遠左邊而立。有頃，復有一婦人通體衣白布，為偏環髻，手持華香，當前而立。語秀遠曰：汝欲覩前身，即我是也。以此華供養佛故，得轉身作汝。迴指白嫗曰：此即復是我先身也。言畢而去。去後橋亦漸隱。秀遠忽然不覺，還下之時，光亦尋滅去。。
宋琅邪諸葛覆，宋永嘉年為九真太守。家累悉在陽都，唯將長子元崇送職。覆於郡病亡，元崇年始十九，送喪欲還。覆門生何法僧貪其資貨，與伴共推元崇墮水而死，因分其財。爾夜元崇母陳氏夢元崇還，具敘亡父事，及身被殺委曲。屍骸流漂，怨酷無雙。違奉累載，一旦長辭，銜悲茹恨，如何可說！歔欷不能自勝。又云：行速疲極。因臥窓下床上，以頭沈窓。母視兒臥處，足知非虛矣。陳氏悲怛驚起，把火照兒眠處，沾濕猶如人形。於是舉家號泣，便始問。于時徐森之始除交州，徐道立為長史。道立即陳氏從姑兒也，具疏所夢，託二徐撿之。二徐道遇諸葛喪船，驗其父子亡日，如鬼語。乃收得行凶二人，即皆欵服，依法殺之。更差人送喪達都。
宋馬虔伯，巴西閬中人也。少信佛法，嘗作宣漢縣。以元嘉十二年七月夜於縣得夢，見天際有三人，長二丈餘，姿容嚴麗，臨雲下觀，諸天伎樂，盈牣空中。告曰：汝厄在荊楚，戊寅之年八月四日。若處山澤，其禍剋消。人中齋戒，亦可獲免。若過此期，當寤道也。時俯見相識楊暹等八人，並著鎖械，又見道士胡遼半身土中。天中天際神人皆記八人命盡年月，唯語遼曰：若能修立功德，猶可延長也。暹等皆如期終亡。遼益懼，奉法山居，勤厲彌至。虔伯後為梁州西曹，州將蕭思話也。蕭轉南蠻，復命為行參軍。虔伯思荊楚之言，心甚懼然，求蕭解職，將適衡山。蕭苦不許。十五年即戊寅歲也。六月末得病，至八月四日危篤，守命。其日黃昏後，忽朗然徹視，遙見西面有三人，形可二丈。前一人衣帢垂鬚，頂光圓明。後二人資質金曜，儀相端備，列于空中，去地數仞。虔伯委悉詳視，猶是前所夢者也。頃之不見，餘芳移時方歇。同居大小，皆聞香氣。因而流汗，病即小差。虔伯所居宇卑陋，于時自覺處在殿堂，廊壁瓌曜，皆是珍寶。於是所患以漸平復。。
高齊時有釋僧護，守道直心，不求慧業。願造丈八石像，咸怪其言。後於寺北谷中見一臥石，可長丈八，乃雇匠營造。向經一周，面復粗了，而背猶著地。以六具拗舉之，如初不動。經夜至旦，忽然自翻。即就營訖，移置佛堂。晉州陷日，像汗流地。周兵入齊，燒諸佛寺，此像獨不變色。又欲倒之，人牛六十頭，挽不動。忽有異僧以瓦木土塹，壘而圍之，須臾便了。失僧所在。像後降夢信心者日：吾患指痛。其人寤而視焉，乃木傷其二指也。遂即補之。開皇十年有盜像幡蓋者，夢丈八人入室責之。賊遂慚悑，悔而謝焉。其像現在。
唐京師大莊嚴寺釋智興，俗緣宋氏，洺州人也。謙約成務，勵行堅明。依首律師誦經持律，心口相弔，不輟昏曉。至大業五年仲冬，次當維那，鳴鍾依時，僧徒無擾。同寺僧名三果者，有兄從煬帝南幸江都，中路身亡，初無凶告。通夢其妻曰：吾行達彭城，不幸病死，由齋戒不持，今墮地獄，備經五苦，辛酸叵述，誰知吾苦。賴以今月初日，蒙莊嚴寺僧智興鳴鍾發響，聲振地獄，同受苦者，一時解脫。今生樂處，思報其恩。汝可具絹十匹，早奉與之，并陳吾意，寄禮殷誠。從眠驚寤，怪夢所由。與人共說，初無信者。尋又重夢，及諸巫覡，咸陳前說。後經十日，凶告奄至，恰與夢同。果乃奉絹與之。而興自陳無德，並施大眾。寺主恭禪師等合寺大德，咸問興曰：何緣鍾鳴，乃感斯應？興曰：余無他術，見付法藏傳云：罽膩吒王受苦，由鳴鍾得停。及增一阿含經鳴鍾偈福。敬遵此轍，勵力行之。嚴冬登樓，風切皮肉，僧給羔袖，用執鍾椎。興自勵意，露手鳴椎，掌中傷破，不以為苦。兼鳴鍾之始，先發善願。願諸賢聖同入道場，同受法食。然後三下。將欲長打，如先致敬。願諸惡趣，聞此鍾聲，俱時離苦，速得解脫。如斯願行，志常奉修。豈惟徹誠，遂能遠感。眾服其言，倍驗非謬。以貞觀六年三月，遘疾少時，自知後世，捨緣身資，召諸師友，因食陳別。尋卒莊嚴，春秋四十有五。。
昔優填初刻栴檀，波斯始鑄金質。皆現寫真容，工圖妙相。故能流光動瑞，避席施虔。爰至髮爪兩塔，衣影二臺，皆是如來在世，已見成軌。自收迹河邊，闍維林外，八王請分，還國起塔，及瓶炭二所，於是十剎興焉。其生處、得道、說法、涅槃、髮髻、頂骨、四牙、雙跡、鉢杖、唾壺、泥洹僧等，皆樹塔勒銘，標碣神異。爾後百有餘年，阿育王遣使浮海，壞撤諸塔，分取舍利，還值風潮，頗有遺落。故今海族之中，時或遇者。是後八萬四千，因之而起。育王諸女亦次發淨心，並鐫石鎔金，圖寫神狀。至能浮江汎海，影化東川。雖復靈迹潛通，而未彰視聽。及蔡愔、秦景自西域還至，始傳畫疊毛釋迦。於是涼臺、壽陵，並圖其相。目茲厥後，形像塔廟，與時競列。洎于梁代，遺光粵盛。但法身無像，因感故形。感見有參差，故形應有殊別。若乃心路蒼茫，則真儀隔化；情志慊忉，則木石開心。故劉殷至孝誠感，釜庾為之生銘；丁蘭溫凊竭誠，木母以之變色。魯陽迴戈而日轉，杞婦下淚而城崩。斯皆惻隱入其性情，故使徵祥昭乎耳目。是知道藉人弘，神由物感，豈曰虛哉！是以祭神如神在，則神道交矣；敬像如敬佛，則法身應矣。故入道必以智慧為本，智慧必以福德為基。譬猶鳥備二翼，儵舉萬尋；車足兩輪，一馳千里。豈不勤哉！豈不勗哉！
如佛說福田經云：佛告天帝：復有七法廣施，名曰福田。行者得福，即生梵天。何謂為七？一者、興立佛圖、僧房堂閣。二者、園果浴池，樹木清涼。三者、常施醫藥，療救眾病。四者、作牢堅船，濟度人民。五者、安設橋梁，過度羸弱。六者、近道作井，渴乏得飲。七者、造作圊廁，施便利處。是為七事，得梵天福。爾時座中有一比丘，名曰聽聰，聞法欣悅，即白佛言：我自惟念，先世之時，生波羅奈國，為長者子。於大道邊，起立精舍，床臥漿糧，供給眾僧。行路頓乏，亦得止息。緣此功德，命終生天，為天帝釋，下生世間，為轉輪王，各三十六返。典領天人，九十一劫。足下生毛，躡空而遊，食福自然。今值世尊顧臨眾生，蠲我愚濁，安以淨慧，生死栽枯，號曰真人。功報成諦，其為然矣。復有一比丘，名曰波拘盧，即白佛言：憶念我昔生拘那竭國，為長者子。時世無佛，眾僧教化，大會說法。我往聽法，聞法歡喜，將一藥果，名訶黎勒，奉上眾僧。緣此果報，命終生天，下生世間，常處尊貴，與眾超絕。九十一劫，未曾疾病，餘福值佛，逮得應真。復有一比丘，名曰須陀耶，即白世尊曰：我念宿命生維耶離國，為小民家子。時世無佛，眾僧教化。我時持酪入市欲賣，值眾僧大會講法，過而立聽。聞法歡喜，即舉瓶酪，布施眾僧，僧得祝願，益懷欣躍。緣此福德，命終生天上，下生世間，恒處尊貴，九十一劫。末後餘愆，下生世間，母妊數月，得病命終，埋母塚中，月滿乃生。塚中七年，飲死母乳，用自濟活。微福值佛，逮得應真。復有一比丘，名曰阿難，即白世尊曰：憶念我昔生羅閱祇國，為庶民子。身生惡瘡，治之不差。有親友道人來語我言：當浴眾僧，取其浴汁，以用洗瘡，亦可得愈，又可得福。我即歡喜，往到寺中，加敬至心，更作新井，香油浴具，洗浴眾僧。取其浴汁，以用洗瘡，尋蒙除愈。緣是功德，所生端正，金色晃昱，不受塵垢。九十一劫，常得淨福，增德廣遠。今復值佛，心垢消除，逮得應真。爾時座中有一比丘尼，名曰柰女，即白佛言：我念宿命生波羅柰國，為貧女人。時世有佛，名曰迦葉。時與大眾，圍繞說法。我時在座，聞經歡喜，意欲布施，顧無所有。自惟貧賤，心用悲感，詣他園囿，乞求果蓏，當以施佛。乞得一柰，大而香好，擎一杅水，并柰一枚，奉迦葉佛及諸眾僧。佛知至意，祝願受之，分布水柰，一切周普。緣此福祚，命終生天，得為天后。下生世間，不由胞胎。九十一劫，生柰華中，端正鮮潔，常識宿命。今值世尊，開示道眼。爾時天帝即從座起為佛作禮，長跪叉手，白佛言：世尊，我自惟念先世之時，生拘留大國，為長者子。青衣抱行，入城遊觀。偶值眾僧，街巷分衛。時見人民施者甚多，即自念言：願得財寶，布施眾僧，不亦快乎！即解珠纓，布施眾僧，同心祝願，歡喜而去。從是因緣，壽終生天，得為天帝。九十一劫，永離八難。佛告天帝及諸大眾：聽我自說宿命所行。昔我前世於波羅柰國近大道邊，安設圊廁。國中人眾得輕安者，莫不感義。緣此功德，世世清淨，累劫行道，穢染不污。金色晃昱，塵垢不著。食自消化，無便利之患。佛告天帝：九十六種道中，佛道最尊。九十六種法中，佛法最真。九十六種僧中，佛僧最正。所以者何？由如來從阿僧祇劫發願誠諦，殞命積德，誓為眾生，六度四等，眾善普備，得慧成滿。三界天尊，無能及者。其有眾生發一敬心向如來者，勝獲大千世界珍寶施矣。三十七品，十二部經，分別罪福，言皆至誠。開三乘教，皆得奉行。聞者歡喜，樂作沙門。信佛行法，志尚清高，捨世貪諍，導世間福。天人路通，眾僧之由矣。是為最尊無上之道。
如舊雜譬喻經云：昔舍衛城外有婦人清信，戒行純具。佛自至門乞食，婦以飯著佛鉢中，却行作禮。佛言：種一生十，種十生百，種百生千，種千生萬，種萬生億，得見諦道。其夫不信，默於後聽佛祝願。夫曰：瞿曇沙門言何過甚！施一鉢飯乃得爾福，復見諦道。佛言：卿從何來？答曰：從城中來。佛言：汝見尼拘陀樹高幾許耶？答曰：高四五里，歲下數萬斛實。其核大？如芥子。佛言：汝語過甚。何有種一芥子，乃高四五里，歲下數十萬子。答曰：世人共見，其實如是。佛言：地是無知，其報力尚爾。何況人是有情，歡喜持一鉢飯上佛。其福甚大，不可稱量。夫婦二人心開意解，應時即得須陀洹道。
又智度論云：昔佛在世時，佛與阿難從舍婆提城向婆羅門城。時婆羅門城王屬外道，聞佛欲來，即立制限。若與佛食，共佛語者，當罰金錢五百文。後佛來到，入城乞食，人皆閉門。佛與阿難空鉢而出，見一老婢持破瓦器，盛臭潘淀，出門棄之。見佛相好，空鉢而來，心念欲施。佛知其意，申鉢從乞所棄潘淀。婢即淨心持來施佛。佛受施已，語阿難言：此婢因施，十五劫中天上人間受福快樂，不墮惡道。後得男身，出家學道，成辟支佛。當時佛邊有一婆羅門，聞佛此語，即語佛言：汝是淨飯王之太子，何故為食而作妄語。是時佛即出舌覆面，上至髮際，而語之言：汝頗見有如此舌人而作妄語不？婆羅門言：若舌覆鼻，尚不妄語，何況覆面，上至髮際。即生信心，而白佛言：我今不解，少施報多。佛即告言：汝頗曾見希有事不？婆羅門言：我曾行見尼拘陀樹，其蔭遍覆五百乘車。佛即問言：樹種大小？彼答言：大如芥子三分之一。佛復語言：誰當信汝？婆羅門言：實爾，世尊。我眼見之，非妄語也。佛即語言：我見此女淨心施佛，得大果報，亦如此樹，因少報多。時婆羅門心開意解，向佛懺悔。佛為說法，得須陀洹。即時舉手大唱聲言：一切眾人，甘露門開，如何不出。諸人開已，皆送五百金錢與王，請佛供養，即破制限。王與群臣亦歸依佛，佛為說法，悉獲道果。以是因緣，如來所說無有虛妄。善惡果報，必受不差。一切眾生，應當信受。
又譬喻經云：昔有二比丘，俱得須陀洹果。一人常行教化乞丐，以用作福，布施飯僧。一人但直坐禪自守，不樂作福。時坐禪者語乞者言：何不坐禪，唐自勤苦。修福者言：佛常亦說比丘云，當修行布施。後俱命終，生長者家。乞作福者，為長者家子，奴婢承給，衣食自然，快樂無極。其坐禪者生為婢子，在地獨坐，饑渴啼哭。俱知宿命。時長者子語婢子言：我本語汝，汝當布施。不肯用語，是汝自過。何為啼哭？其長者子長大騎乘，出行遊觀，一切奴客及以婢子皆侍從出。後時二人俱求出家。既出家已，得阿羅漢果。其長者子常直端坐，人皆競送衣食來與。其婢子者在外乞求，人無與者，常受饑渴。以是因緣，行道之人，不但持戒禪誦而已，亦當布施作諸福德。故大愛道經佛說偈云：
夙夜不學，日無所竟。動入罪中，
宛轉益深。自沒其體，其亦苦辛。
往而不返，投命太山。地獄之罪，
難可堪任。生時不學，死當入淵。
老不止婬，塵滅世間。呼吸而盡，
何足自珍。能自改悔，守命良真。
今世滅罪，後世得申。有財不施，
世世受貧。
如須達經云：世尊告須達長者曰：有居士行施，不信施與，不隨時與，不自手與，不往而施與，亦不知，亦不信，亦不知有因緣行果報而行施與。當知彼受報意不妙。。昔有過去世，有鞞藍大婆羅門，大富多財。彼作大施，以八十四千金鉢，碎銀滿中。彼行大施八十四千銀鉢，滿中碎金。八十四千金鉢，滿中碎金。八十四千銀鉢，滿中碎銀。八十四千象，象白如雪。八十四千馬，金飾交露。八十四千牛，牛乳滿器。八十四千玉女，端正殊妙，諸纓嚴飾。如是行施，餘不可數。彼居士鞞藍大富，作如是大施，與閻浮提凡夫人，寧施與彼一仙人得福多。雖與仙人，不如施一須陀洹，此得福多。雖與須陀洹，不如施與一斯陀含。雖與斯陀含，不如施一阿那含。雖與阿那含，不如施與阿羅漢。百須陀洹，雖與百斯陀含，不如施與一阿那含。雖與百阿那含，不如施與一阿羅漢。雖與百阿羅漢，不如施與一辟支佛。雖與百辟支佛，不如施與如來無所著等正覺，此得福多。彼居士作如是施，與閻浮提凡夫人至百辟支佛，作房舍，以施招提僧，得福增多。雖與招提僧，不如以清淨意作三自歸佛法僧，受其戒，此得福多。雖受三歸受戒，不如於一眾生行於慈悲，至牛牛頃，此得福多。雖於一切眾生分別行慈下至牛牛頃，謂不如一切行無常苦空無我思惟念者，下至一彈指頃，此得福多。
又增一阿含經云：爾時世尊告諸比丘：有四梵福。云何為四？若有信人未曾起偷婆處，。於中能起偷婆者，是初受梵天之福。若有信人能補治故寺者，是謂第二受梵天之福。若有信人能和合聖眾者，是謂第三受梵天之福。若佛初轉法輪時，諸天世人勸請轉法輪，是謂第四受梵天之福。爾時有異比丘白世尊言：梵天之福竟為多少。世尊告曰：閻浮里地眾生所有功德，如是展轉行從四天下至他化自在天之福，故不如一梵天王之福。若求其福，此是其量也。
又薩婆多論云：有檀越與闡那比丘三十萬錢作大房。即日成，即日崩倒，功用甚大。檀越心退，諸比丘為檀越說法：房雖崩倒，功德成就。房未壞時，佛已到此房中，即是受用。佛是無上福田，佛既受用，功德深廣，不可測量。又房始成，有一新受戒年少比丘，戒德清淨，入此房中已畢，檀越信施之德。若起億數種種房閣莊嚴，下至金剛地際，高廣嚴飾，猶若須彌。設有一淨戒比丘暫時受用，已畢施恩。以戒非世間，是向泥洹門。不同房舍臥具飲食湯藥，是世間法。非是離世難得之法。
若欲修造，理須如法。造作雖少，得福無量。若不依法，縱多無益。故佛在金棺敬福經云：經像主，莫論道雇；經像之匠，莫云客作。造佛布施，二人獲福，不可度量。欲說其福，窮劫不盡。受若約勅，是佛真子。如是精誠，造少福多。問：工匠之法，作經像得物，合取直不？佛言：不得取價直，如賣父母。取財者逆過三千，真是天魔，急離吾佛法，非我眷屬。飲酒食肉五辛之徒，不依聖教，雖造經像，數如塵沙，其福甚少，蓋不足言。劫燒之時，不入海龍王宮，勞而少功。不敬之罪，死入地獄。土匠無益，諸天不祐。不如不造，直心禮拜，得福無量。如向所列，造多福少。若像師造像，不具相者，五百萬世中諸根不具。第一盡心為上，妙果先昇。
又罪福決疑經云：僧尼白衣等或自捨財，及勸化得物，擬佛受用。經營人將此物造作鳥獸形像，安佛槃上者，計損滿五，犯逆罪。究竟不還，一劫墮阿鼻地獄。贖香油燈供養者，無犯。佛不求利，無人堪消。初獻佛時，上中下座，必教白衣奉佛及僧。獻佛竟，行與僧食，不犯。若不爾者，食佛物故，千億歲墮阿鼻地獄。檀越不受前教，亦招前報。若生人間，九百萬歲墮下賤生。何以故？佛物無人能評價故。
述曰：此謂施主決定入佛受用，所以須贖。若如今時齋上，每出佛槃飲食，情通彼此，不局情者，食訖還入，施主不勞牧贖。如七月十五日獻佛及僧，無佛僧受用，即須贖用也。
又觀佛三昧經云：時優填王戀慕世尊，鑄金為像。聞佛當下寶階，象載金像來迎世尊。爾時金像從象上下，猶如生佛。足步虛空，足下雨華，亦放光明，來迎世尊。合掌叉手，為佛作禮。爾時世尊亦復長跪合掌向像。空中百千化佛，亦皆合掌長跪向像。爾時世尊而語像言：汝於來世大作佛事。我滅度後，我諸弟子以付囑汝。空中化佛異口同音，咸作是言：若有眾生於佛滅後造立形像，持用供養，是人來世必得念佛清淨三昧。
又外國記云：佛上忉利天為母說法，經九十日。波斯匿王思欲見佛，刻牛頭栴檀作如來像，置佛坐處。佛後還入精舍，像出迎佛。佛言：還坐。吾般涅槃後，可為四部眾作諸法式。像即還坐。此像是眾像之始也。佛移住兩邊小精舍，與像異處，相去二十步。祇桓精舍本有七重。諸國競興，供養不絕。堂內長明燈，鼠銜燈炷，燒諸旛蓋，遂及精舍，七重都盡。諸國王人民皆大悲惱，謂檀像已燒。却後四五日開東邊小精舍戶，忽見本像移在彼房。眾大歡喜，共治精舍，得作兩重，移像本處。
又優闐王作佛形像經云：昔佛在世時，跋耆國王名優闐，來至佛所，頭面頂禮，合掌白佛言：世尊，若佛滅後，其有眾生作佛形像，當得何福？佛告王曰：若當有人作佛形像，功德無量，不可稱計。世世所生，不墮惡道，天上人中，受福快樂。身體常作紫磨金色，眼目清潔，面貌端正，身體手足，奇絕妙好，常為眾人之所愛敬。若生人中，常生帝王、大臣、長者、賢善家子。所生之處，豪尊富貴，財產珍寶，不可稱數。常為父母兄弟宗親之所愛重。若作帝王，王中特尊，為諸國王之所歸仰。乃至得轉輪聖王，王四天下，七寶自然，千子具足，飛升天上，無所不至。若生天上，天中最勝，乃至得作六欲天王，於六天中尊貴第一。若生梵天，作大梵王，端正無比，勝諸梵天，常為諸梵之所尊敬。後皆得生無量壽國，作大菩薩，最尊第一。過無數劫，當得成佛，入泥洹道。若當有人作佛形像，獲福如是。
又法華經偈云：
若人為佛故，建立諸形像。
乃至童子戲，若草木及筆。
或有指爪甲，而畫作佛像。
如是諸人等，皆已成佛道。
又造立形像福報經云：佛至拘羅瞿國。時國主名優填王，年始十四，聞佛當來，即勅傍臣左右，皆悉迎佛。到已，頭面禮佛，長跪叉手白佛言：天上人中，無能及佛者，光明巍巍，乃能如是。佛去已後，恐不復見。今欲作佛形像，恭敬承事，得何福報？願佛哀愍，為我說之。爾時世尊說偈答曰：
王諦聽吾說，福地上灰土，
福德無過者。作佛形像報，
常生大富家，尊貴無極珍，
眷屬常恭敬。作佛形像報，
常得天眼報，無比紺青色。
作佛形像報，父母見歡喜，
端正威德重，愛樂終無厭。
作佛形像報，金色身焰光，
猶妙師子像，眾生見歡喜。
作佛形像報，閻浮提大姓，
剎利婆羅門，福人於中生。
作佛形像報，不生邊地國，
不盲不醜陋，六情常完具。
作佛形像報，臨終識宿命，
見佛在其前，不覺死苦時。
作佛形像報，作大名聞王，
金輪飛行帝，典主四天下。
作佛形像報，作釋天名因，
神足典第二，三十三天奉。
作佛形像報，此過出欲界，
作梵梵天王，迦夷眾梵恭。
作佛形像報，受福正如是。
若能刻畫作，天地尚可稱，
此福不可量。是故供養佛，
華香香汁塗，供養大士者，
得漏盡無為。
又付法藏經云：昔過去九十一劫，毘婆尸佛入涅槃後，四部弟子起七寶塔。時彼塔中有佛形像，面上金色，少處缺壞。有一貧女遊行乞丐，得一金珠。見像面壞，欲補像面。迦葉爾時作鍛金師，女即持往，倩令修造。金師聞福，歡喜為治，用補像面。因共立願：願我二人常為夫婦，身真金色，常受勝樂。從是以來，九十一劫，身真金色，生天人中，快樂無極，最後託生第七梵天。時摩竭國有婆羅門，名尼俱律陀。過去修福，聰明多智，巨富無量。金銀七寶，牛羊、田宅、奴婢、車乘，比瓶沙王千倍為勝。瓶沙王有金犁千具，彼婆羅門恐與王齊，畏招罪咎，其家但作九百九十九具金犁，唯少一具。其家有疊毛，最下之者，具價猶直百千兩金。有六十簞金粟，一簞有三百四十斛。其家雖富，而無兒息。於其舍側有一樹神，夫婦常往祈請祭祀，求乞有子。多年無應，瞋忿語曰：今更七日盡心奉事，若復無驗，必相定燒樹。樹神愁怖，告四天王。王告帝釋，釋觀閻浮提無堪彼子，即詣梵天王廣宣上事。梵王即以天眼遍觀，見一梵天臨當命終，即往語之，勸其往生。梵天受教，即來託生。滿足十月，生一男兒，顏貌端正，身真金色，光明赫奕，照四十里。相師占曰：此兒宿福，必當出家。父母聞之，甚懷愁惱。夫婦議曰：當設何方，斷絕其意？覆自思惟：世所耽著，唯有美色。當為娉娶端正好女，用斷其情。至年十五，欲為娉妻。語父母言：我志清淨，不須婦也。父母不聽。兒知難免，便設權計，語父母言：能為我得紫金色女，端正超世，我當納之。父母即召諸婆羅門，遍行娉求。諸婆羅門鑄一金女，端正奇特，輿行村落，高聲唱言：若有女人得見金神，禮拜之者，後出嫁時，必得好婿，身真金色，端正殊妙。女聞悉出。唯有一女，軀體金色，端正殊好，即是往日施金女也。以昔勝緣，有此妙身，志樂清潔，獨不肯出。諸女強將，共見金神。此女即到，金色光明，映奪金神。婆羅門見，即為娉得。既到夫家，夫婦相對，各皆清潔，了無欲意。共立要契，各住一房。父母知已，毀除一房，令共同室，安置一床。迦葉語婦：我若眠息，汝當經行；汝若眠息，我當經行。後次婦臥，垂手床前，毒蛇入室，欲螫其手。迦葉見已，以衣裹手，舉著床上。婦更驚寤，而責之曰：共我立誓，要不相近。今復何緣，竊舉吾手？迦葉答言：有蛇來入，恐傷汝手，故舉之耳。即指蛇示之，婦意乃寤。夫婦節操，深厭世間，啟辭父母，求欲出家。父母見已，遂便聽許。於是夫婦俱共出家，來至佛所，佛與分座。佛為說法，即於座上得阿羅漢。婦於後世亦得羅漢。迦葉在世，常與如來對坐說法。佛滅度後，所有法藏，悉付迦葉。後時結集三藏竟，至雞足山入般涅槃，全身不散。候彌勒佛出世之時，從山而出，在大眾中，作十八變，度人無量，然後滅身。未來成佛，號曰光明。。
又智度論云：昔佛在世時，迦毘羅衛城中淨飯王子，佛弟難陀，身體端正，有三十相。王為納婦，字孫陀利，面首端正，世間少雙。難陀晝夜愛敬婦故，不欲出家。佛以方便化令出家。既出家已，得阿羅漢。比丘見已而白佛言：難陀比丘宿植何福，與佛同生，有三十相，身體端正，世間無比，又捨豪貴，出家得道？佛告比丘：乃往過去九十一劫，毘婆尸佛入涅槃後，難陀爾時為大長者，於辟支佛塔廟之中，青黛塗壁，而以畫作辟支佛像。因而發願：願我世世生尊貴家，常得端正，身相金色，值佛得道。緣此善根，發願功德，從是以來，九十一劫不墮惡道。天上人中，身體端正，有三十相，豪尊富貴，快樂無極。乃至今日，與我同生，出家得道。
如輪轉五道經云：佛言：凡作功德隨身之行，燒香然燈，得福甚多。燒香作福及以轉經，不得倩人，而不嚫願。如倩人食，豈得自飽。燒香潔淨，然燈續明，燒香齋食讀經噠嚫，以為常法。布施得福，諸天接將，萬惡皆却，眾魔降伏。懈怠之人，不能精進。一朝疾病，又不吉利，便欲燒香，方始作福。諸天未降，諸魔在前，競來嬈觸，作諸變怪。以是之故，常當精進。罪福隨人，如影隨形。種植福田，如尼俱類樹，本種一核，稍稍漸大，收子無限。佛言：阿難，施一得萬倍，言不虛也。佛時說偈言：
賢者好布施，天神自扶將。
施一得萬倍，安樂壽命長。
今日施善人，其福不可量。
皆當得佛道，度脫諸十方。
如薩婆多論云：若作僧房及以塔像，曠路作井，及作橋梁船，此人功德一切時生常資施主。除三因緣：一、前事毀壞，二、此人若死，三、若起惡邪。無此三因緣者，福德常生。
又增一阿含經云：爾時世尊告諸比丘：有五施不得其福。云何為五？一、以刀施人，二、以毒施人，三、以野牛施人，四、以婬女施人，五、造作神祠。是謂有此五施，不得其福。復有五施，人天得福。云何為五？一、造作園觀，二、造作林樹，三、造作橋梁，四、造作大船，五、與當來過去造作房舍住處。是謂有此五施，令得其福。爾時世尊便說此偈：
園觀施清涼，及作好橋梁，
河津度人民，并作好房舍。
彼人日夜中，常當受其福，
戒定以成就，此人必生天。
又僧祇律：有諸天子以偈問佛：
何等人趣善？何等人生天？
何等人晝夜，長養善功德？
爾時世尊。以偈答言：
曠路作好井，種植園果施。
樹林施清涼，橋船渡人民。
布施修淨戒，智慧捨慳貪。
功德日夜增，常生天人中。
又正法念經云：若有眾生施人美水，或覆井泉，恐諸毒蛇墮於井中，行人飲之而致苦惱。命終生三空侯天，受五欲樂。從此命終，若得人身，王所愛重。若見病困，咽喉出聲，餘命未盡，施其漿飲，或施其財，以續彼命。命終生深水天，如帝釋快樂。從天命終，隨業流轉，不墮三途，得受人身，從生至生，不遭病苦，無有惱亂。若有眾生持戒，見比丘僧，以扇布施，令得清涼，讀誦經法。命終生風行天，香氣來吹，悅樂無比。若有眾生於河津濟造立橋船，以善心渡持戒人，兼渡餘人，不作眾惡。命終生持鬘天，受五欲樂。命盡人中，為王典藏。
又譬喻經云：昔有母子三人，常作三事：一作大船置於河中，以渡百姓。二、於都市造立好井，以供萬民。三、於四門各作圊廁，給人便利。緣是德功，命終之後，皆生天上，受福自然。下生人中，富貴長壽。所生之處，不經三塗。設此微福，尚獲果報巍巍無量，何況有人廣修功德，造立塔寺，分檀布施，作諸福業，百千萬倍，復勝於此，不可計量。故成實論引經偈云：
若種樹園林，造井橋梁等。
是人所為福，晝夜常增長。
又華手經云：佛告舍利弗：菩薩有四法終不退轉無上菩提。何等為四？一者、若見塔廟毀壞，當加修治，若塊若泥，乃至一塼。二者、若於四衢道中多人觀處，起塔造像，為作念佛善福之緣。塔中畫作，若轉法輪及出家相，乃至雙樹入涅槃相。三者、若見有比丘僧二部諍訟，勤求方便，令其和合。四者、若見佛法欲壞，能讀誦說乃至一偈，令法不絕。為護法故，敬養法師，專心護法，不惜身命。菩薩若成是四法者，世世當作轉輪聖王，得大身力如那羅延。捨四天下而行出家，能得隨意，修四梵行。命終生天，作大梵王，乃至究竟成無上道。是故智者欲求佛道，當作是學。
又放牛經：出增一阿含別品同譯。佛告諸比丘：有十一法，放牛兒不知放牛便宜，不曉養牛。何等為十一？一者、放牛兒不知色。二者、不知相。三者、不知摩刷。四者、不知護瘡。五者、不知作煙。六者、不知擇道行。七者、不知處牛。八者、不知何道渡水。九者、不知逐好水草。十者、不知牛牛不遺殘。十一者、不知分別養可用不可用。如是十一事，放牛兒不曉養護其牛者，牛終不孳息，日日有減。此喻比丘亦有十一種損益，不可具述。佛於是頌曰：
放牛兒審諦，牛主有福德，
六頭牛六年，成六十不減。
放牛兒聰明，知分別諸相，
如此放牛兒，先世佛所譽。
如譬喻經云：佛以臘月八日神通降伏六師，六師不如，投水而死。仍廣說法，度諸外道。外道伏化，白佛言：佛以法水洗我心垢，我今請僧洗浴，以除身穢，仍為常緣也。。
又摩訶剎頭經，亦名灌佛形像經云：佛告天下人民：十方諸佛，皆用四月八日夜半時生，皆用四月八日夜半時去家學道，皆用四月八日夜半時得佛道，皆用四月八日夜半時般泥洹。佛言：所以用四月八日者，為春夏之際，殃罪悉畢，萬物普生，毒氣未行，不寒不熱，時氣和適。今是佛生日，故諸天下人民共念佛功德，浴佛形像，如佛在時，以示天下人。佛言：我為菩薩時，三十六返為天王帝釋，三十六返作金輪王，三十六返作飛行皇帝。今日諸賢誰有好心念釋迦佛恩德者，以香華浴佛形像，求第一福者，諸天鬼神所證明知。四月八日浴佛法：時當取三種香：一都梁香，二藿香，三艾納香。合三種草香，按而漬之，此則青色水。若香少者，可以紺黛秦皮權代之。又用欝金香，手按漬之於水中，按之以作赤水。以水清淨用灌像訖，以白練拭之。斷後自占更灌，名曰清淨，其福第一也。
又溫室經云：佛告祇域長者：澡浴之法，當用七物除去七病，得七福報。何謂為七物？一者然火，二者淨水，三者澡豆，四者酥膏，五者淳灰，六者楊枝，七者內衣。此是澡浴之法。何謂除七病？一者四大安隱，二者除風，三者除濕痺，四者除寒氷，五者除熱氣，六者除垢穢，七者身體輕便，眼目清明。是為除七病。得七福者：一者、四大無病，所生常安。二者、所生清淨，面首端正。三者、身體常香，衣服淨潔。四者、肌體濡澤，威光德大。五者、饒多人從，拂拭塵垢。六者、口齒香好，所說肅用。七者、所生之處，自然衣服。
又十誦律云：洗浴得五利：一、除塵垢，二、治身皮膚令一色，三、破寒熱，四、下風氣調，五、少病痛。舍利弗夏盛熱時，有一客作人園中汲水灌樹，見舍利弗，發小信心，喚舍利弗脫衣樹下，以水澆洗，身得輕涼。作人後命終，即生忉利天上，有大威力。為功雖少，以遇良田，獲報甚多。即下詣舍利弗所，散華供養。舍利弗因其信心，為說法要，得須陀洹果。
又賢愚經云：爾時首陀會天下閻浮提至世尊所，請佛及僧洗浴供養。世尊默然許可，即設飲食，并辦洗具溫室，暖水調適，酥油浣草，皆悉備有。於是世尊及諸比丘納受其供。共洗浴已，并厚飲食，其食甘美，世所希有。食竟澡漱，各還本處。是時阿難白佛：此天往昔作何功德，形體殊妙，威相奇特，光明顯赫，如大寶山。佛告阿難：乃往過去毘婆尸佛時，此天彼世為貧家子，常行庸作，以供身口。聞佛說洗僧之德，情中欣然。便勤作務，得少錢穀，用設洗具，并及飲食，請佛眾僧而以盡奉。由此福行，壽終之後，生首陀會天，有此光相。七佛已來，乃至千佛出世，亦皆如是，洗佛及僧。佛授記曰：於未來世兩阿僧祇百劫之中，當得作佛，號曰淨身，十號具足。
又雜譬喻經云：昔佛弟難陀乃往昔維衛佛時人，一洗眾僧之福功德，自追生在釋種。身珮五六之相，神容晃昱金色。乘前之福，與佛同世，研精場，便得六通。古人施一，猶有弘報，況今檀越能多行者。普等之行，必逮尊號，加增歡喜，廣度一切。
又福田經云：有比丘名阿難，白世尊曰：我念宿命生羅閱祇國，為庶民子，身生惡瘡，治之不瘥。有親友道人來語我言：當浴眾僧，取其浴水，以用洗瘡，便可得愈，又可得福。我即歡喜往到寺中，加敬至心，更作新井、香油、浴具，洗浴眾僧。以汁洗瘡，尋蒙除愈。從此因緣，所生端正，金色晃昱，不受塵垢，九十一劫常得淨，福祐廣遠。今復值佛，心垢消滅，逮得應真。
又十誦律云：外國浴室形圖猶如圜倉，開戶通煙。下作伏瀆出外，內施三擎閣。齊人所及處，以瓶盛水，滿三重閣。火氣上升，上閣水熱，中閣水暖，下閣水冷，隨宜自取用，無別作湯。故云淨水耳。
又增一阿含經云：爾時世尊告諸比丘：造作浴室有五功德。云何為五？一、除風，二、病得瘥，三、除去塵垢，四、身體輕便，五、得肥白。若有四部之眾欲求此五功德者，當求造浴室。
又僧祇律云：若欲浴時，使園民等掃灑令淨。辦具薪炭，溫暖得所。乃打揵稚，應知入浴。各以腰帶繫衣作幟，安衣架上。入時不得掉兩臂而入，一手遮前而入。若欲與師揩者，當先白已無罪。不得一時舉兩手，當先令揩一臂，一手覆前竟，次揩一臂一手，及餘內外已，閉戶而坐，令身汗出。籌量用水，不得多用。若池水洗，自恣無罪。不聽露地裸形而浴。若水齊腰腋，得用無罪。若坐水中，至臍亦得。出已，取己衣著，正理而去。
述曰：因明洗僧，遂申歎德。恐邊遠道俗，不閑法用，故略明法事，以標厥致耳。竊惟尼連河裏，非有垢而見除；嵐毘園內，實無塵而示蕩。故知洗沐是清昇之本，灌澡為澄潔之原。可謂乘香範於前修，振芳猷於後業。所以東國泛七華之水，以濯一乘之賓；西方瑩八德之池，用滌九品之輩。故使醫王夜念，發造溫室之心；長者晨言，敬申洗僧之願。遂蒙如來善巧，近說七物之儀；大覺垂慈，遠記五天之報。然今此處摩訶施主某官，斯乃運廣大心，行無上業。生生常修佛事，世世常轉法輪。故能信正法於群邪，敬緇徒於像季。深知講宣四句，價重隋珠；飯沐一僧，田高異道。遂使共相率勵，勸課等侶，各捨淨財，同崇此福。於是辨七物於嘉時，洗三尊於此日。又能屈請高德某法師講宣溫室洗浴眾僧經一部。法師乃時稱學海，世號詞宗。出玄義而似雲屯，決眾難而方泉涌。能使俗徒開解，猶朗日之闢重昏；法侶除疑，等嚴霜之卷零葉。今既玄章盡軸，座停雷梵之八音；藻浴時臻，次歎洗僧之七物。一者、鴻鑪熾火，巨鑊氛氳。密室既已除寒，龍泉自然泛熱。二者、輕清德水，流湛金池。蕩垢皎若蓮開紅，身首霑便土潤。三者、銀光豆屑，細滑逼於兜羅。却膩本若雲披，潔體方開露白。四者、八味酥膏，五香芬馥。排風去痺，未謝摩抵；瑩質光顏，何慚妙藥。五者、玉管神灰，雪華霜潔。邪風遇便息扇，亂想賴己恬凝。六者、青楊細柳，綠幹輕條。去熱則口發幽蘭，淨齒則氣合優鉢。七者、齊縑魏素，持作內衣。蔭患并得身安，蕩報自然光飾。七物並皆精備，一心奉上。惟眾慈悲，為讚歎祝願，
夫欲起居淨國，必須預蕩十力之形；逈託天宮，先當澡彼六和之眾。譬若聲調響順，形直影端。因果之理必然，非關鬼神之授。然今施主等仰襲醫王，建斯溫室。營辦七物，洗浴三尊。獎率有緣，弘揚妙典。以茲殊勝，莫大善根，先用莊嚴今日某法師等，有大勢力，生生常轉法輪，獲大神通，世世常修佛事。長幼受無窮之智，眷屬極不夭之年。障累與朝霧俱消，嘉慶共繁星等列。諸施主等願高臨八正，趣大道於菩提；富有七珍，惠蒼生而無盡。又願片時營佐之者，除七病而莫遺；豪分助讚之徒，獲七福而無竭。見聞隨喜，咸趣法城，叩頭彈指，齊昇佛果。敷揚玄教，已自周圓。嚴儀洗具，復皆備訖。唯眾一心，奉請三寶。
稽首歸依，上請十方諸佛，三世慈尊，五分法身，真應兩體，九十八使惑纏已盡，三十二相微妙莊嚴，實無四求，假同四事，為眾生故，有感便來。唯願各各乘摩尼寶殿，坐碼碯雲中，放百億光明，照三千剎土。梵王持蓋，帝釋布華，降此道場，入溫室浴。
次請發心已上，補處已還，歡喜離垢之人，善慧法雲之士。三賢十聖一切諸菩薩，惟願運天人於掌內，安法界於毛端。齊馭四足之靈鵬，俱騁六通之神驥。不見相而見，不來相而來。降此道場，入溫室浴。
次請山中宴坐獨覺大人，言下證真四果高士，及向趣聖僧賓頭上座等。惟願空中振錫，戲六神通；雲內持瓶，具十八變。發波斯之正信，伏勞度之邪心。及此現前，和合大眾，百臘已下，乃至無臘，並入溫室浴。
次請山中宴坐獨覺大人，言下證真四果高士，及向趣聖僧賓頭上座等。惟願空中振錫，戲六神通；雲內持瓶，具十八變。發波斯之正信，伏勞度之邪心。及此現前，和合大眾，百臘已下，乃至無臘，並入溫室浴。
次請弘慈本誓，誓度四生，方便善權，權形六道，隨聲即至，如影赴身，不念即彰，不請之友，並入溫室浴。
次請三界天眾，四海龍王，八部鬼神，一切含識有形之類，蠕動之流，並入溫室浴。歎請既周，大眾和合，唄讚持香，依次行道。
頌曰：
三寶冥興，四生標式。慈蔭十方，
恩流萬德。智抱八藏，化周百億。
酬恩義重，斯由福力。彩畫彫形，
傳經建福。舟濟橋梁，興齊沐浴。
不顧身命，精誠何抑。盛哉勝業，
功成難測。
晉大司馬桓溫，末年頗奉佛法，飯飴尼僧。有一比丘尼，失其名，來自遠方，投溫為檀越。尼才行不恒，溫甚敬待，居之門內。尼每浴必至移時。溫疑而窺之，見尼裸身揮刀，破腹出臟，斷截身首，支分臠切。溫怪駭而還。有頃尼出浴室，身形如常。溫以實問。尼答云：若遂凌君上，形當如之。時溫方謀問鼎，聞之悵然。故以戒懼，終守臣節。尼後辭去，不知所在。
晉瑯瑘王凝之妻，晉左將軍夫人謝氏，弈之女也。常頻亡二男，悼惜過甚。哭泣累年，若居至艱。後忽見二兒俱還，皆著鎖械。慰勉其母：宜自寬割。兒並有罪，若垂哀憐，可為作福。於是哀痛稍止，而勤功德。。
隋天台山瀑布寺釋慧達，姓王氏，襄陽人。幼年出家，繕修成務。或登山臨水，或遊履聚落。但據形勝之處，皆措心營造，安處寺宇，為僧眾行道。至仁壽年中，於楊州白塔寺建七層木浮圖。材石既充，付後營立。乃渡江西上，至鄱陽豫章諸郡，觀撿功德，願與眾生同此福緣。故至所到村邑，見有坊寺禪宇，靈塔神儀，無問金木土石，並皆率化成造，其數非一。晚為沙門惠雲邀請，遂上廬岳造西林寺，重閣七間，欒櫨重疊，光耀鮮華。初造之日，誓用黃楠，闔境推求，了無一樹。皆欲改用餘木，達曰：誠心在此，豈更餘求。必其有徵，松變為楠。若也無感，閣成無日。眾懼其言，四出追求。乃於境內下巢山感得一谷，並是黃楠，而在窮澗幽深，無由可出。達尋行崖壁，忽見一處晃有光明，窺見其中，可得通道，唯有五尺，餘並天崖。遂牽曳木石，至於江首。中途灘澓，簿尃卑筏並壞。及至廬阜，不失一根。閣遂得成，宏冠前搆。後忽偏斜，向南三尺，工匠設計，取正無方。有石門㵎當于閣南，忽有猛風北吹還正，于今尚存。達形服麁弊，殆不可覩。傍觀沈伏，似不能言，而指揮應附，立有成遂。斯即變繁不撓，固其人也。大業六年七月晦日，舊疾忽增，七日倚臥，異香入室，旋繞如雲。閣中尊像，並汗流地。眾見此瑞，審達當終。官人撿驗，具以聞奏。達神志如常，累以餘業，奄爾長逝，年八十七矣。
唐楊州長樂寺釋住力，姓褚氏，河南陽翟縣人。器宇凝峻，虛懷接寤。聲第之高，有聞緇俗。於本寺四部王公，共造高閣，并二挾樓，妙盡奇工。即年成立。寺眾三百，同皆歡喜。至大業十年，自竭身資，以栴檀香木，摸寫瑞像，并二菩薩。不久尋成，同安閤內。至十四年，隋至喪亂，道俗流亡，骸若萎朽，充諸衢市。誓以身命守護殿閣。寺居狐兔，顧影為儔。歠菽飲水，載歷寒暑。雖耆年暮齒，而心力逾壯。泥塗圮落，周匝火燒，口誦不輟，手行治葺。賊徒雪泣，見者哀歎。往往革心，相佐修補。皇唐受命，弘宣大法。舊僧餘眾，並造相投。邑屋雖焚，此寺猶在。武德六年，江表賊師輔公祏負阻擅兵，潛圖反叛。凡百寺觀，撤送江南。力乃致書再請，願在閣前燒身，以留寺宇。祏偽號尊稱，志在傾殄。雖得其書，全不顧遂。力謂弟子曰：吾無量劫來積習貪愛，不能捐捨形命，以報法恩。今欲自於佛前取盡，決不忍見像宜濟江。可積乾薪，自燒供養。吾滅之後，像必南渡。衣資什物，並入尊像。泣服施靈，理宜改革。便以香湯沐浴，跏趺面西，引火自燒，卒於炭聚。時年八十，即武德六年十月八日也。命終火滅，合掌凝然，更足闍維，一時都化。初力在佛前焚時，有群鵲哀鳴，其聲甚切，右繞七匝，方始飛去。及身歿後，像果南遷，殿閣房廊，得免煨燼。法寶僧眾，如疇昔焉。門人慧安、智賾，師資義重，甥舅恩深，為樹高碑于寺之內，東宮庶子虞世南為文。今像還於閣，迄今猶在。
唐汾州光嚴寺釋志超，俗姓田，同州馮翊人也。精厲不群，雅度標遠。至武德七年，止於汾州抱腹山。僧徒僅百，偏資大齊。麥唯六石，同置一倉，日磨五斗，用供常調。從春至夏，計費極多。怪而撿覆，止磨兩石。據量此事，幽致可思。又數感異僧乘空來往，雖無音問，儀形可驗。同住墮者，便蒙神警。至於召眾鐘聲，隨時自響。石泉上涌，隨人用足。靈瑞多感，寔由超福。至貞觀十五年三月十一日，忽因遘疾，卒於城寺，春秋七十有一。
唐梓州通泉寺釋慧震，姓龐，身長八尺，聽暠師三論，玄寤逾䔍。每年正月轉藏經，千僧袈裟周足，奉施無闕。常弘三論，聽僧百餘。忽於高座似悶，見人語曰：西山頭好造大佛。既覺下座，領眾案行，中龕造像，兩邊泉流。即命石工鐫鑿坐身，高百三十尺。貞觀八年，周備成就，四面都集，道俗三萬，慶此尊像。其像口中放大白光，遠近同覩。先有一馬，日行五百里，曾經入渾，餘馬並死，唯此得還。至十四年七月，忽自嘶鳴，不食三日。震聞毛豎。有一異僧，名為十力，語震曰：馬與主別，主當先行。來年正月十五日，日正中時，應入涅槃。法師須散財物，無留於後，於身無益。言已而隱，莫知其由。先造藏經，請僧常轉。開大施門，四遠悲敬，來者皆給。至終年初，又請眾僧讀經行道，作三七日。俗緣昆季，內外同集。至於八日，氣猶不歇。從旦至午，寺內樹木土地皆生蓮華。眾覩奇瑞，知其即世。震曰：嘉相已現，不容待滿。便行䞋施。早令食訖，手執香爐，遶盧舍那三匝，還於佛前，胡跪正念。大眾滿堂，不覺已逝，春秋六十有六。停喪待滿，香氣猶存。兄弟三人，各捨錢五十萬，於墓所作僧德施及以悲田。作石塔高五丈。龕安繩床，扶屍置上。經百餘日，猶不委仆。道俗萬餘，悲泣相繼。
唐京師弘福寺釋慧雲，姓王，太原人也。遠祖避地，止于九江。弱冠樂道，投匡山大林寺，時年二十五。有達禪師，江淮內外，所在興造。雲為寺廟毀壞，故邀達營造得周。至隋季末年，中表咸亂，有林士弘者，結眾豫章，偽稱楚帝。有尚書令鄱陽胡秀才親領士眾，臨據九江。因感發心，欲寫廬山東林寺文殊瑞像。以雲有出眾之奇，令鑒鑪錘。光儀乃具，唯頸及脇兩處有孔。時眾未寤。其年秀才偽勅所追，有像色金百二十兩，盛以竹筒。雲以賊徒蜂起，無方守護，並用付才。又以念誦銅珠一貫，遺才為信。行營宮亭，軍士乞福，才得便風，舉帆前引。於江中路，遭浪船沒，財物蕩盡，唯人達岸。諸無所恨，但恨失像色金，煩冤江畔，呼嗟未絕，誓願不成，深為業也。須臾金筒隨浪逆流，并遺銅珠，前後相繼，汎汎隱隱，向岸就才。既獲像金，舉眾大欣，噭慶無量。計被沒處至所出岸，三十餘里，重而能浮，逆波相授。軍民通怪，驚異靈感。及才遇害，刃開頸脇，恰符像焉。初才之欲擊賊，以金用委叔父曉禪師，擔以避難，不免為賊所奪。既失像金，取求無計。尋有賊中來者，盜金投曉，俱不知是金擔也。曉得本金，委雲成就，光相超挺，今在山閣。初鑄像時，有李四戒私發願曰：若鎔金日，誓然一臂。雲為摸樣早成，遂前期日。李氏不知已鑄像了，乃夢像曰：汝先願燒臂，如何違信耶？李氏夢寤，因始知之。即往像前，以刀解臂，蠟布纏骨，燒而供養。天香垂下，像放光照。異種奇瑞，不可述盡。雲以貞觀年初，因事入京，值首律師伏膺律業。宰貴覩其德高，請奏令住弘福。至貞觀二十年，思慕本鄉，還歸九江本寺。身今現在。
唐蒲州普濟寺釋道英，姓陳氏，蒲州猗氏人也。時年十八，叔休律師化令出家。父母戀逼取妻，英割愛辭親，示同脫屣。在俗不染色聲，出家經論洞明。乃曰：法相可知，心惑須曉。至開皇十九年，遂入解縣太行山柏梯寺，修學止觀。忽然發解，人法二空，深寤心首。坐處樹枝，下映四表。兼理僧役，以事考心。後在京師，住勝光寺，從曇遷禪師聽攝大乘論，學徒五百，英解獨俊。禪師歎曰：學徒極多，雖通文義，得其旨歸，唯道英乎！常依華嚴，發願供僧，因事呈理，調伏心行。自爾儀服飲噉，不守章篇，頗為譏目怪違也。營僧之外，禪誦無廢，窮尋理性，心眼洞明。至大業九年，身居知事，有俗爭地，恐損僧利，於俗無益，苦諫不從。便語彼云：吾為汝死。忽然倒仆，示同僵屍。諸俗固執云：此道人多詐，以針刺甲，可知真偽。針刺雖深，死色轉變，身心不動，將欲膖壞。傍有智者教令歸懺，誓不敢諍。尋聲起坐，語笑如常。又行至臺澤，見池魚遊戲。英曰：吾與汝共諍人我，何者為勝？便即脫衣入水，經于六宿。弟子持衣守之。後出告曰：吾在水中，唯弊土坌，不覺水氣。又屬嚴冬，氷厚天雪復壯，乃曰：如此平淨之地，何得不眠。遂露身仰臥，經于三宿。乃起笑曰：幾不火炙殺我。如是隨事以法對之，縱任自在，不以為難。良由唯識之旨，洞曉心腑，外事之質，豈得礙乎！晚還蒲州，住普濟寺，置莊三所，皆在夏縣東山深隱之處，不與俗事交爭。故使八方四部，其湊若林。晝則營理僧務，夜則為說禪觀。或弊其勞者，然不覺其疲。常依攝論、起信，用資心腑。至於一日說起信論，到心真如門，奄然不語。眾怪觀之，氣絕身冷。眾知滅想，任不怪之。經于累宿，方從定起，身色怡泰，如證初禪。河東沙門道遜，高德名僧，素是同學。祖習心道，契友金蘭。初在夏縣，領徒盛講，及遜捨命，去英百五十里，未及相報，終夕便知。告其眾曰：遜公已逝，相與送乎！人問其故，答云：此乃俗事心轉，不可怪也。及行中路，便逢告使。冥通來事，類皆如此。自及終前，集眾告曰：今日早須收積，恐明日人畜眾聚，損食穀草。英亦自運，催促極急。眾但知助，然不測其意。至夜都了，索水洗浴，還本坐處，被以大衣，告眾人曰：諸人喚余為英禪師。禪師之相，不可違俗。語門人志裒曰：禪師知英氣息可有幾許？裒以事答之。英言：如是。因說法要。又曰：無常常耶，不可自欺，不可空死。令誦華嚴經賢首偈。至臨終，勸念善處。明相既現，口云：捨却故身。奄然神逝。人怪不動，以手循摩，從下而冷，以經驗之。縱是凡夫，定升善處，況嘉徵如是，豈同凡僧。即貞觀七年九月中也，春秋七十有七。初將終日，眾問後事。答曰：佛有明教，但依行之，則眾累盡矣。當終之日，感群鳥集房，數盈千計。悲鳴相切，哀慟人心。慧裒侍側，見有青衣二童，執華而入。紫氣如光，從英身出，騰焰繞梁。及明露結，周二十里。人物先光，三日方歇。蒲晉一川，行化之所，聞哀屯赴，如喪重親。又感僧牛吼噭，聲徹數里，流淚鳴咽，不食水草。經于七日，將欲藏殮，道俗爭之。以英生平不樂喧嘩，但存道素。便即莊南夏禹城東延年陵南鑿土龕安之。始下一鑊，地忽大震。人各攬草自防，懼謂身落。周十五里，皆動大怖。又感白虹兩道，連亘柩所。白鳥二頭，翔鳴龕上。旋顧徘徊，哀聲而逝。英開導人物，存亡俱益。自非位齊種性，豈感嘉祥總華。不負身世，誠斯人乎！
唐雍州梁山釋乂德，醴泉縣人。形質長偉，秀眉骨面，立履清白，服麁素衣，好遊化俗，營搆福業。而故言來事，多所弘獎。年有凶暴，毒氣疫勵者，先勸四民，令奉三寶。或禮佛設齊，或稱名念誦。用其言者，皆禳災禍。有不信者，殃禍交及。預記萌兆，略如對目。時遭亢旱，懼而問焉。又以指揮：某日當雨，但齊某處。約時雨至，必如其言。或記螽蝗暴亂，廣陿所及，或記天澇潤澤，近遠淺深，皆事符明鏡，不泄纖毫。且執志清慎，不濫刑科，力所未行，不受其法。昔壯年在道，唯遵十戒，而於篇聚雜相，多所承修。末於九峻山南造阿耨達池，并鐫石鉢。即於池側，用濟眾生。以貞觀十二年卒於山舍。百姓感戀，為起白塔，迢然山表。
唐京師律藏寺釋通達，雍州涇陽人。卅出家，栖止無定。乃入太白山，不齎糧粒。饑則食草，渴則飲水，息則依樹，坐則禪思。經跨五年，栖遑靡息。因以木打塊，塊破形銷。既覩斯變，廓然大寤。既悟心路，晚住律藏，遊聽大乘，情量虛蕩。一裙一帔，布納重縫。所著麻鞵，經三十載。繒帛雜飾，未經冠體。冬夏一服，不避寒暑。當於講席，評敘玄奧，不事宮商，人無肖之。初言牟楯噉食，此事難行，世人悉伏。左僕射房玄齡聞而異焉，迎至第中，敬重如父。而達體道，不拘形骸，出言不簡，放暢心懷。玄齡以風表處之，不以形言致隔。見貴如是，朝野皆遵。不食五穀，唯食蔬菜。縱得蒿藋，攬而食之，事同佳味。若得桃杏殼果之屬，合核而食，不以為難。人怪問之，答云：信施難棄。貞觀已來，轉顯神異。屢屆人家，歡笑則吉，愁慘必凶。或索財功力，隨命多少，即須依送。若違來意，後遭凶禍。有人乘驢，歷寺遊看，達從乞之，惜而不施，其驢尋死。斯例非一。故京室貴賤，咸宗事之。禍福由其一言，說導雖存雜著。所得財利，為主營寺。有大將軍薛萬均，初聞異行，迎宅供養，百有餘日，不遺僧軌。忽於一夜，索食欲噉。初不與之，苦求不已，試與遂食。從爾已後，稍改前迹，專顯變應，其行多僻。欲往入內，將軍兄弟，其性麁武，不識密行，大怒，打之幾死。仰而告曰：卿已打我，身肉都毀，血污不淨，須作湯洗。待水沸已，脫衣入鑊，身不傷爛，狀入冷池。傍人怖之，猶催加火，不暖我身。合宅驚奉，恣其寢宿。因此已後，若有病苦之者，使令煮水涌沸，先自入洗，後教人入，病無不愈。達曾負人錢百有餘貫，後辦得錢，無人可送。乃將錢至寺門首，伺覓行人，隨負多少，倩詣西市，覓主還之。付而不禁後勘，不失一文。由達德行虛懷，所以人不虧信。又時逢米貴，欲設大齊，乃命寺家多放疏請。及至明旦，來赴盈千，而供度閴盡，全無支擬。大眾恥責，深愧外客。達曰：他許送供，計非虛妄。臨時恐過，僧尼欲散，忽見熟食美膳，連車接輿，充道馳走而來，皆充足餘長，供庫更濟多人。食訖須臾，人車並散。究尋來處，畢竟不知。良由賢愚難辯，故冥感神供。朝野具瞻，敘事無盡。。
唐坊州人上柱國王懷智，至顯慶初亡歿，其母孫氏及弟懷善、懷表並存。至四年六月，雍州高陵有一人失其姓名，死經七日，背上已爛而甦。此人於地下見懷智云：見任泰山錄事。遣此人執筆口授為書，謂之曰：汝雖合死，今方便放汝歸家，宜為我持此書至坊州，訪我家通人。兼白我孃：懷智今為太山錄事參軍，幸蒙安泰。但家中曾貸寺家木作門，此既功德物，請早酬償之。懷善即死，不合久住。速作經像救助，不然恐無濟理。此人既蘇之後，即齎書故送其舍。所論家事，無不闇合。至經三日，懷善遂即暴死。合州道俗聞者，莫不增修功德。鄜州人勳衛侯智純說之。。
惟夫凡情難禁，譬等山猨；常隨外境，類同狂象。三業鼓動，緣搆茲彰。故佛立教，令常制馭。故經云：當為心師，不師於心。身口意業，不與惡交。身戒心慧，不動如山。又經云：制之一處，無事不辨。然心性惑倒，我見為先。煩惑難攝，亂使常行。於一切時，高舉頗屈。自非託處寂靜，摧伏三毒，身不游行，口默緘言，少睡多覺，常坐省食，思量正法，知非有無，直身正意，繫念在前。如斯等教，是名攝念也。
如增一阿含經云：爾時世尊告諸比丘：當修行十法，便成神通，去眾亂想，至致涅槃。一謂念佛，二謂念法，三謂念眾，四謂念戒，五謂念施，六謂念天，七謂念休息，八謂念安般，九謂念身非常，十謂念死。當善修行。
佛法聖眾念，戒施及天念，
休息安般念，身死念在後。
第一念佛者，專精念佛如來形相，功德具足，身智無涯，周旋往來，皆具知之。修行一法，自致涅槃。不離念佛，便獲功德。是名念佛。第二念法者，專精念法，除諸欲愛，無有塵勞。渴愛之心，永不復興，於欲無欲，離諸結縛諸蓋之病。猶如眾香之氣，無有瑕疵，亂想之念，便成神通，自致涅槃。思惟不離，便獲功德。是名念法。第三念眾者，謂專精念如來聖眾，成就質直，無有邪曲，上下和穆。如來聖眾，四雙八輩，當敬承事。除諸亂想，自致涅槃。不離僧念，便獲功德。是名念僧。第四念戒者，所謂戒者，息諸惡故。戒能成道，令人歡喜。戒纓絡身，現眾好故。猶如吉祥瓶，所願便剋。除諸亂想，自致涅槃。不離戒念，便獲功德。是名念戒。第五念施者，謂專精念施，所施之上，永無悔心，無反報想，快得善利。若人罵毀，相加刀仗，當起慈心，不興瞋恚。我所施者，施意不絕。除諸亂想，自致涅槃。不離施念，便獲功德。是名念施。第六念天者，謂專精念天，身口意淨，不造穢行，戒行成身，身放光明，無所不照，成彼天身。善業果報，成彼天身，眾行具足。除諸亂想，自致涅槃。不離天念，便獲功德。是名念天。第七念休息者，謂心意想息，志性詳諦，亦無卒暴，當專一心，意樂閑居，常求方便，入三昧定。常念不貪，勝光常達。除諸亂想，自致涅槃。不離休息，便獲功德。是名念休息。第八念安般者，謂專精念安般者，若息長時，觀知我今息長。若復息短，亦當觀知我今息短。若息極冷極熱，亦當觀知我今息冷熱。出入分別，數息長短。除諸亂想，自致涅槃。不離安般，便獲功德。是名念安般。第九念身者，謂專精念身，髮、毛、爪、齒、皮、肉、筋、骨、膽、肝、肺、心、脾、腎、大腸、小腸、白膜、膀胱、屎、尿、百葉、仓肠、胃、脬、溺、淚、唾、涕、膿、血、脂、涎、髑髏、腦等，何者是身？地種、水種、火種、風種是也。皆是父母所造。從何處來？為誰所造？此之六根，於此終已，當生何處？除諸亂想，自致涅槃。不離身念，便獲功德。是名念身。第十念死者，謂專精念死，此沒生彼，往來諸趣。命逝不停，諸根散壞，如腐敗木。命根斷絕，種族分離，無形無響，亦無相貌。除諸亂想，自致涅槃。不離死念，便獲功德。是名念死。而說偈曰：
佛法及聖眾，乃至竟死念。
雖與上名同，其義各別異。
又分別功德論云：第一念佛何事，佛身金剛，無有諸漏。若行時，足離地四寸，千輻相文，跡現於地。足下諸蟲，七日安隱，若其命終，皆得生天。昔有一惡比丘，本是外道，假服誹謗，逐如來行，自殺飛蟲，著佛跡處，言佛蹈殺。然蟲雖死，遇佛跡處，尋還得活。若入城邑，足蹈門閾，天地大動，百種音樂，不鼓自鳴。諸聾盲瘂，百病自除。覩佛相好，隨行得度。功德所濟，不可稱計。總會萬行，運載為先。所謂念佛，其義如此。第二念法者，法是無漏道，無為無欲。佛者是諸法之主，法者是結使之主。法出諸佛，法生佛道。若然者，何不先念法，後念佛耶？答曰：法雖微妙，無能知者。猶若伏藏，無處不有。要藉通人示處，方得自濟窮乏。法亦如是。理雖玄妙，非如來不暢。是以念佛在先，稱法為後。第三念僧者，謂四雙、八輩、十二賢士，捨世貪諍，開導天人。則是眾生良祐福田故。昔有薄福比丘，名梵摩達。米。時有一烏飛來，銜一粒米去。使人呵曰：王為梵摩達設福，汝何以持去耶？烏即持還本處。所以然者，此比丘蒙僧福力，鳥獸不能侵害也。用是證知，為良福田，既自度度人，至三乘道。念眾之法，其義如此。第四念戒者，從五戒、十戒、二百五十至五百戒，皆禁制身口，斂諸邪非，斂御六情，斷諸欲念。中表清淨，乃應戒性。昔有二比丘共至佛所，路經曠澤，頓乏水漿。時有小池汪水，眾蟲滿中。一比丘深思禁律，以無犯為首，若飲此水，殺生甚多，寧全戒殞命。於是命終，即生天上。一比丘自念飲水全命，可至佛所，焉知死後當生何趣。即飲蟲水，所害甚多。雖得見佛，去我甚遠，啼泣向佛自云：同伴命終。佛指上天曰：汝識此天不？此是汝伴。以全戒功，即生天上，今來在此。卿雖見我，去我大遠。彼雖喪命，常在我所。卿今見我，正覩我肉形，豈識真戒乎！以是經云：波羅提木叉是汝大師。若能持戒，展轉行之，即是如來法身常在，而不滅也。夫戒有三種：一是俗戒，二是道戒，三是定戒。五、八、十、具戒等為俗戒，無漏四諦為道戒，三昧禪思為定戒。以慧御戒，使成無漏，乃合道戒。聲聞家戒，喻若膝華，動則解散。大士持戒，喻若頭上插華，行止不動。小乘撿形，動則越儀。大士領心，不拘外軌。大小軌異，故以形心為殊。內外雖殊，俱至涅槃。故曰念戒也。
又佛般泥洹經云：又欲近道，當有四喜，宜善念行。一曰念佛，意喜不離。二曰念法，意喜不離。三曰念眾，意喜不離。四曰念戒，意喜不離。念此四喜，必令具足，而自了見，當望正度，求解身要。可以除斷地獄畜生餓鬼之道，雖往來走天上人中，不過七生，自得苦際。
又三千威儀云：當念有五事：一、當念佛功德，二、當念佛經戒，三、當念佛智慧，四、當念佛恩大難報，五、當念佛精進乃至泥洹。復有五事：一、當念比丘僧，二、當念師恩，三、當念父母恩，四、當念同學恩，五、當念一切人皆使解脫，離一切苦。
又處處經云：譬如大海中沙，不能計知。如人所作善惡殃福，前後所作，不可復計。要在命盡，作惡逢惡處，作善逢善處。殃福皆預有處，亦預有父母兄弟妻子眷屬等，得道便止。若不得道，便不斷絕。佛語比丘：當念自身無常。有一比丘即報佛言：我念非常，如人在世間，極可至五十歲。佛言：莫說是語。復有一比丘言：可三十歲。佛言：莫說是語。復有一比丘言：可十歲。佛言：莫說是語。復有一比丘言：可一歲。佛言：莫說是語。復有一比丘言：可一月。佛言：莫說是語。復有一比丘言：可一日。佛言：莫說是語。復有一比丘言：可一時。佛言：莫說是語。復有一比丘言：可嘑噏間。佛言：是也。佛言：出息不還，則屬後世。人命峻速，在嘑噏之間。
又毘尼母經云：若說法比丘復應常念觀身苦、空、無常、無我、不淨，莫使有絕。何以故？當得十二念成聖法故。何者十二念？一、念成就己身。二、念成就他人。三、念願得人身。四、念生種姓家。五、念於佛法中得生信心。六、念所生處，不加其功，而得寤法。七、念所生處諸根完具。八、念值佛世尊出現於世。九、念所生處常得說正法。十、念願所說法常得久住。十一、念願法久住，得隨順修行。十二、念常得憐愍諸眾生心故。得此十二念具足，必得聖法。
又雜阿含經云：爾時世尊告諸比丘：過去世時有河中草，有龜於中住止。時有野干飢行覓食，遙見龜蟲，疾來捉取。龜蟲見來，即便藏六。野干守伺，冀出頭足，欲取食之。久守龜蟲，永不出頭，亦不出足。野干飢乏，瞋恚而去。諸比丘，汝等今日亦復如彼。知魔波旬常伺汝便，冀汝眼著於色，耳聞聲，鼻嗅香，舌甞味，身著觸，意念法，欲令出生，染著六境。是故比丘汝等今日常當執持眼律儀住，執持眼根律儀，惡魔不得其便。隨出隨緣。耳鼻舌身意，亦復如是。於其六根若出若緣，不得其便。猶如龜蟲，野干不得其便。爾時世尊即說偈言：
龜蟲畏野干，藏六於殼內。
比丘善攝心，密藏諸覺想。
不依不悑彼，覆心勿言說。
爾時世尊告諸比丘：譬如士夫游空宅中，得六種眾生：一者得狗，即執其狗，繫著一處。次得其鳥。次得毒蛇。次得野干。次得失收摩羅。次得獼猴。得斯眾生，悉縛一處。其狗者，樂欲入村。其鳥者，常欲飛空。其蛇者，常欲入穴。其野干者，樂向塚豖間。失收摩羅者，長欲入海。獼猴者，欲入山林。此六眾生悉縛一處，各各嗜欲到所安處，各不相樂於他處所而繫縛故，各用其力向所樂方而不能脫。如是六根種種境界，各各自求所樂境界，不樂餘境界。眼常求可愛之色，不可意色則生其厭。耳鼻舌身意亦復如是。此六種根種種行處，各各不求異根境界。其有力者，堪能自在，隨覺境界。如彼士夫繫六眾生。是故當勤修習身念觀。爾時世尊告諸比丘：譬如有四蚖蛇，凶惡毒熾，盛一篋中。時有士夫聰明，求樂厭苦，求生厭死。時有一士夫語向士夫言：汝今取此篋蛇摩拭洗浴，恩親養食，出內以時。若四毒蛇脫有惱者，或能殺汝，或令近死。汝當防護。爾時士夫畏四毒蛇及五拔刀怨，驅馳而走。人復語言：士夫，內有六賊，隨逐伺汝，得便當殺。汝當防護。爾時士夫畏四毒蛇、五拔刀怨及內六賊，恐悑馳走，還入空村。見彼空舍，危朽腐毀，有諸惡物。但皆危脆，無有堅固。人復語言：士夫，是空聚落，當有六賊，來必掩汝。爾時士夫畏毒蛇，五拔刀賊、內六惡賊、空村群賊，而復馳走。忽爾道路臨一大河，其水復急。但見此岸有諸悑畏，而見彼岸安隱快樂，清淨無畏。而無橋䑪可度，得至彼岸。作是思惟：我取草木，縛束成筏，手足方便，度至彼岸。作是念已，即拾草木，依於岸傍，縛束成筏。手足方便，截流橫度。如是士夫免四毒蛇、五拔刀怨、六內惡賊，復得脫於空村群賊，度於澓流。離於此岸種種悑畏，得至彼岸安隱快樂。我說此譬，當解其義。比丘，篋者譬此身色麁四大，四大所造精血之體，穢食長養，沐浴衣服，無常變壞危脆之法。毒蛇者，譬如四大：地界，水界，火界，風界。地界若諍，能令身死及以近死。水、火、風諍，亦復如是。五拔刀怨者，譬五受陰。內六賊者，譬六愛喜。空村者，譬六內入。觀察眼入之處，是無常變壞虛偽之法。耳、鼻、舌、身、意亦復如是。空村群賊者，譬外六入處。眼為可意不可意色所害，耳聲、鼻香、舌味、身觸、意法亦如是。澓流者，譬如四流：欲流，有流，見流，無明流。河譬三愛：欲愛，色愛，無色愛。此岸多恐悑者，譬有身。彼岸清涼安樂者，譬無餘涅槃。栰者，譬八正道。手足方便截流度者，譬精進勇猛得到彼岸。婆羅門住處者，譬如來應等正覺。
又木槵子經云：時有難國王名波瑠璃，白佛言：我國邊小，頻歲寇賊，五穀涌貴，疫疾流行，人民困苦。我常不安，法藏深廣，不得修行。唯願垂矜，賜我法要。佛告王言：若欲滅煩惱障者，當貫木槵子一百八，常以自隨。至心無散，稱南無佛陀、南無達摩、南無僧伽名，乃過一木槵子。如是漸次度木槵子，若十、二十，若百，若千，乃至百千萬。若能滿二十萬遍，身心不亂，離諸諂曲者，捨命得生第三焰摩天，衣食自然，常安樂行。若復能滿一百萬遍者，當斷除百八結業，獲無上果。王聞歡喜，我當奉行。佛告王曰：有莎升比丘誦三寶名，經歷十歲，得成斯陀含果。漸次修行，今在普香世界作辟支佛。王聞是已，倍復修行。
又賢愚經云：波羅奈國有居士，字曰毱提。此人有子，名優波毱提。後年長大，家貧燋煎。父付財物，居肆販賣。有邪貰䩭阿羅漢往到其邊，而為說法，教使繫念。以白黑石子，用當籌算。善念下白，惡念下黑。優波毱提奉受其教，善惡之念，輒投石子，初黑偏多，白者尠少。漸漸修習，白黑正等。繫念不止，更無黑石，純有白者。善念已盛，逮得初果。
又譬喻經云：昔有人不信敬，婦甚事佛。婦白婿曰：人命無常，可修福德。婿無心懶墮，婦恐將來入地獄中，即復白婿，欲懸一鈴，安著戶上。君出入時，撐鈴作聲，稱南無佛。婿曰：甚善。如是經久。其婿命終，獄卒叉之，擲鑊湯中。叉撐鑊作聲，謂是鈴聲，稱南無佛。獄官聞之，此人奉佛，放令出去，得生人中。
又雜譬喻經云：昔有五百賈客乘船入海，值摩竭魚出頭張口，欲食眾生。時日少風，而船去如箭。薩薄主語眾人言：船去太疾，可捨帆。如言捨下。船去轉駛，不可得止。薩薄主問樓上人言：汝見何等？我見上有兩日出，下有白山，中有黑山。薩薄主驚言：此是大魚，當奈何哉？我與汝等今遭困厄，入此魚腹，無有活理。汝等各隨所事，一心求之。於是眾人各隨所奉，一心歸命，求脫此厄。所求逾篤，船去逾疾，須臾不止，當入魚口。於是薩薄主告諸人言：我有大神，號名為佛。汝等各捨奉神，一心稱之。時五百人俱發大聲，稱南無佛。魚聞佛名，自思惟言：今日世間乃復有佛。我當何忍，傷害眾生。即便閉口，水皆倒流，轉得遠魚。五百賈人善心即生，皆得解脫。
又大集經云：譬如沙門自有頭髮，生不知日長幾分。如是菩薩罪生，不能自知，言我無罪者。
又雜阿含經：爾時世尊說偈言：
善護於身口，及意一切業，
慚愧而自防，是名善守護。
爾時世尊告諸比丘：有二淨法，能護世間。何等為二，所謂慚、愧。假使世間無此二淨法者，世間亦不知有父母、兄弟、姊妹、妻子、宗親、師長、尊卑之緒。顛倒渾亂，如畜生趣。即說偈言：
世間若無有，慚愧二法者，
違越清淨道，向生老病死。
世間若成就，慚愧二法者，
增長清淨者，永閉生死門。
又惟無三昧經云：佛告阿難：善男子，人求道安禪，先當斷念。人生世間所以不得道者，但坐思想穢念多故。一念來，一念去，一日一宿有八億四千萬念，念念不息。一善念者亦得善果報，一惡念者亦得惡果報。如響應聲，如影隨形。是故善惡罪福各別。
頌曰：
靜念遺忘慮，有慮非理盡。
境來投虛空，虛空何所軫。
託陰游重冥，冥亡影迹殞。
四果皆欣求，一乘獨玄泯。
夫佛果敻絕，登之有階；法雲峻極，屆之有漸。是以創發大誠，則玄福招於極果；初立弘誓，則妙願遍於來際。一念興行，遂感塵劫之瑞華；半刻虔躬，乃得大千之甘露。蓋是大乘之根基，種智之津衢也。
如阿彌陀經云：佛語阿難：阿彌陀佛為菩薩時，常奉行是二十四願，珍寶愛重，保持恭順。何等為二十四願？第一願，使某作佛時，令我國中無有泥犁禽獸薜荔蜎飛蠕動之類。得是願，乃作佛；不得是願，終不作佛。第二願，使某作佛時，令我國中無有婦人女人。欲來生我國中者，即作男子。諸無央數天人民蜎飛蠕動之類，來生我國者，皆於七寶水池蓮華中化生，長大皆作菩薩阿羅漢，都無央數。得是願，乃作佛；不得是願，終不作佛。第三願，使某作佛時，令我國土自然七寶縱廣甚大，曠蕩無極，極自軟好。所居舍宅被服飲食，都皆自然，比如第六天王所居處。得是願，乃作佛；不得是願，終不作佛。第四願，使某作佛時，令我名字皆聞八方上下無央數佛國。皆令諸佛各於比丘僧大座中，說我功德國土之善。諸天人民蜎飛蠕動之類，聞我名字，莫不慈心。歡喜踊躍者皆令來生我國。得是願，乃作佛；不得是願，終不作佛。第五願，使某作佛時，令八方上下諸無央數天人民及蜎飛蠕動之類，若前世作惡，聞我名字，欲來生我國者，即便反正，自悔過，為道作善，便持經戒。願欲生我國不斷絕，壽終皆令不復泥犁禽獸薜荔，即生我國，在心所願。得是願，乃作佛；不得是願，終不作佛。第六願，使某作佛時，令八方上下無央數佛國諸天人民，若善男子善女人，欲來生我國，用我故益作善。若分檀布施，繞塔燒香散華，然燈懸雜繒綵，飯食沙門，起塔作寺，斷愛欲，齋戒清淨，一心念我，晝夜一日不斷絕，皆令來生我國作菩薩。得是願，乃作佛；不得是願，終不作佛。第七願，使某作佛時，令八方上下無央數佛國諸天人民，若善男子善女人，有作菩薩道，奉行六波羅蜜。若作沙門，不毀經戒，斷愛欲，齋戒清淨，一心念欲生我國，晝夜不斷絕。若其人壽欲終時，我即與諸菩薩阿羅漢共飛行迎之，即來生我國，則作阿惟越致菩薩，智慧勇猛。得是願，乃作佛；不得是願，終不作佛。第八願，使某作佛時，令我國中諸菩薩欲到他方佛國生者，皆令不更泥犁禽獸薜荔，皆令得佛道。得是願，乃作佛；不得是願，終不作佛。第九願，使某作佛時，令我國中諸菩薩阿羅漢面目皆端正淨潔姝好，悉同一色，都一種類，比如第六天人。得是願，乃作佛；不得是願，終不作佛。第十願，使某作佛時，令我國中諸菩薩阿羅漢皆同一心所念，欲所言者，預相知意。得是願，乃作佛；不得是願，終不作佛。第十一願，使某作佛時，令我國中諸菩薩阿羅漢皆無有淫泆之心，終無念婦女意，終無有瞋怒愚癡者。得是願，乃作佛；不得是願，終不作佛。第十二願，使某作佛時，令我國中諸菩薩阿羅漢皆令心相敬愛，終無相嫉憎者。得是願，乃作佛；不得是願，終不作佛。第十三願，使某作佛時，令我國中諸菩薩欲共供養八方上下無央數諸佛，皆令飛行即到。欲得自然萬種之物，即皆在前，持用供養諸佛，悉皆得遍。以後日未中時，即飛行還我國。得是願，乃作佛；不得是願，終不作佛。第十四願，使某作佛時，令我國中諸菩薩阿羅漢欲飯時，即皆自然七寶鉢中有自然百味飯食在前，食已自然去。得是願，乃作佛；不得是願，終不作佛。第十五願，使某作佛時，令我國中諸菩薩身皆紫磨金色，三十二相，八十種好，皆令如佛。得是願，乃作佛；不得是願，終不作佛。第十六願，使某作佛時，令我國中諸菩薩阿羅漢語者，如三百鍾聲，說經行道皆如佛。得是願，乃作佛；不得是願，終不作佛。第十七願，使某作佛時，令我洞視徹聽，飛行，十倍勝於諸佛。得是願，乃作佛；不得是願，終不作佛。第十八願，使某作佛時，令我智慧說經行道，十倍於諸佛。得是願，乃作佛；不得是願，終不作佛。第十九願，使某作佛時，令八方上下無央數佛國諸天人民蜎飛蠕動之類，皆令得人道，悉作辟支佛阿羅漢，皆坐禪一心，共欲計數知我年壽幾千億萬劫歲數，皆令無有能極知壽者。得是願，乃作佛；不得是願，終不作佛。第二十願，使某作佛時，令八方上下各千億佛國中諸天人民蜎飛蠕動之類，皆令作辟支佛阿羅漢，皆坐禪一心，共欲計數我國中諸菩薩阿羅漢，知有幾千億萬人，皆令無有能知數者。得是願，乃作佛；不得是願，終不作佛。第二十一願，使某作佛時，令我國中諸菩薩阿羅漢壽命無央數劫。得是願，乃作佛；不得是願，終不作佛。第二十二願，使某作佛時，令我國中諸菩薩阿羅漢皆智慧勇猛，自知前世億萬劫時宿命所作善惡，却知無極，皆洞視徹知十方去來現在之事。得是願，乃作佛；不得是願，終不作佛。第二十三願，使某作佛時，令我國中諸菩薩阿羅漢皆智慧勇猛，頂中皆有光明。得是願，乃作佛；不得是願，終不作佛。第二十四願，使某作佛時，令我頂中光明絕好，勝於日月之明百千億萬倍，絕勝諸佛光明。焰照諸無央數天下幽冥之處，皆當大明。諸天人民蜎飛蠕動之類，見我光明，莫不慈心，作善者皆令來生我國。得是願，乃作佛；不得是願，終不作佛。佛告阿難：阿彌陀佛為菩薩時，當奉行是二十四願，不犯道法，絕去財色，精明求願，積功累德，無央數劫，今致作佛，悉皆得之，不亡其功也。
又佛說滅十方冥經云：時有釋種童子，名面善悅，來白佛言：唯天中天，今我二親身不安和，橫為非人所見侵嬈，晝夜寤寐，不得寧息。出入行步，亦見逼惱。或遭非人妖蠱姦邪，無以防護。唯願世尊告示以法，隨時救濟，令無嬈害。佛告面善悅：當為汝說擁護之法。佛言，東方去此過于八千那術佛土，有世界名拔眾塵勞。其佛號等行如來，今現在說法。人若東行，先當稽首歸命，供養於東方佛，則無恐懼，莫敢侵嬈，有所興作，悉當如願。佛告童子：南方去此過于十億百千佛土，有世界名消冥等要脫。其佛號初發心念離恐畏歸依超首如來，今現在說法。若欲南行，當遙稽首歸命彼佛，專意不離，則無恐懼，不遇患難。佛告童子：西方去此如殑伽河沙諸佛剎土，有世界名善選擇。其佛號金剛步迹如來，今現在說法。若欲西行，先當稽首禮於彼佛，一心歸命，則無恐懼，不逢患難。佛告童子：北方去此過二萬佛土，有世界名覺辯。其佛號寶智首如來，今現在說法。若欲北行，設在家居，稽首作禮，歸命彼佛，則無恐懼，不遇患難。佛告童子：東北方去此過于百萬億佛土，有世界名持所念。其佛號壞魔慢獨步如來，今現在說法。若詣東北方，當遙稽首歸命彼佛，所在獲安，則無所畏。佛告童子：東南方去此過二殑伽河沙等佛土，有世界名常照曜。其佛號初發心不退轉輪成首如來，今現在說經。若東南方行，先當稽首，五體投地，一心歸命，然後乃進，則無恐懼。佛告童子：西南方去此過于八萬佛土，有世界名覆白交露。其佛號寶蓋照空如來，今現在說法。若西南行，先當稽首彼方如來，以華遙散，念於無相，然後乃進，則無恐懼。佛告童子：西北方去此過六殑伽河沙佛之剎土，有世界名住清淨。其佛號開化菩薩如來，今現在說法。若西北方行，先禮彼佛，自歸悔過，淨修梵行，然後出家，則無恐懼。佛告童子：下方去此過九十二垓佛之剎土，有世界名念無倒。其佛號念初發意斷疑拔欲如來，今現在說法。若欲坐時，若夜臥時，念斯如來，稽首自歸，常以普慈念救眾生，然後坐臥，則無恐懼，佛告童子：上方去此過六十殑伽河沙等佛土，有世界名離恐懼無有處所。其佛號消冥等超王如來，今現在說法。若從坐起，常禮彼佛，自歸供養，則無恐懼，所至獲安。佛告童子：假使有人受此經典，持諷讀誦，為他人說，具足備悉，令不缺減，速成所願，終無恐懼。若到縣官，不見侵枉。若行賊中，不見危害。若行大火中，即為消滅。若行大水中，終不沒溺。天龍鬼神弊惡之神無敢觸者，諸惡獸無敢近者，諸魅魍魎無能嬈者。若在閑居獨處，則為如來之所擁護。佛說如是。帝釋、善面悅童子等聞經歡喜，作禮而退。
又持地論云：菩薩發願略說五種：一發心願，二生願，三境界願，四平等願，五大願。彼菩薩初發無上菩提心，是名發心願。願未來世為眾生故，隨善趣生，是名生願。願正觀諸法無量等諸善根思惟境界，是名境界願。願未來世一切菩薩善攝事，是名菩薩平等願。大願者，即平等願。菩薩又說十種大願：一者、願一切種供養，無量諸佛。二者、願護持一切諸佛正法。三者、願通達諸佛正法。四者、願生兜率天乃至般涅槃。五者、願行菩薩一切種正行。六者、願成熟一切眾生。七者、願一切世界悉能現化。八者、願一切菩薩一心方便，以大乘度。九者、願一切正行方便無礙。十者、願成無上正覺。是菩薩住於初地，方便淨信，現在修行，於未來事生十大願：一者、以清淨心常願供養一切諸佛。二者、受持守護諸佛正法。三者、勸請諸佛轉未曾有法。四者、順行菩薩正行。五者、一切器界具足成熟。六者、一切世界悉能現化。七者、自淨佛土。八者、一切菩薩同一方便以大乘化。九者、利益眾生一切不空。十者、一切世界得阿耨菩提作一切佛事。如是大願能生無量百千大願，不離眾生界，不離世間。此諸大願生生常行，終不忘失。
又華嚴經云：諸佛子，菩薩住歡喜地，以十願為首，生如是等百萬阿僧祇大願。以不可盡法而生是願，為滿是願，勤行精進。何等為十？一、眾生不可盡，二、世界不可盡，三、虛空不可盡，四、法界不可盡，五、涅槃不可盡，六、佛出世不可盡，七、諸佛智慧不可盡，八、心所緣不可盡，九、起智不可盡，十、世間轉法輪智轉不可盡。若眾生盡，我願乃盡，乃至起智轉盡，我願乃盡。而眾生乃至起智諸轉實不可盡，我諸願善根亦不可盡。
又文殊師利問菩提經云：爾時天子問文殊師利言：菩薩有幾心能攝因，能攝果？文殊答言：諸菩薩有四心能攝因能攝果。何等為四，一、初發心，二、行道心，三、不退轉心，四、一生補處心。初發心為行道心作因緣，行道心為不退轉心作因緣，不退轉心為一生補處心作因緣。又初發心如種穀田中，行道心如穀子增長，不退轉心如華果始成，補處心如華果有用。又初發心如車匠輯材，行道心如斫治材木，不退轉心如安施材木，一生補處心如車成運致。又初發心如月新生，行道心如月五日，不退轉心如月十日，一生補處心如月十四日，如來智慧如十五日月。又初發心能過聲聞地，行道心能過辟支佛地，不退轉心能過不定地，一生補處心安住定地。又初發心如病者求藥，行道心如分別藥，不退轉心如病服藥，補處心如病得差。
又大集經云：爾時舍利弗白佛言：世尊，菩薩初發無上菩提心時，聞諸眾生有如是行，不驚不悑，是事實難，不可思議。佛言：舍利弗，於意云何？如師子雖復初產，聞師子吼有悑畏不？不也，世尊。菩薩摩訶薩初發無上菩提心時，聞眾生行，亦復如是。舍利弗，於意云何，？火熱雖小，畏乾薪不？不也，世尊。菩薩初發無上菩提心已，得智慧火，亦復如是。舍利弗，今以非喻為喻。舍利弗，譬如猛火與諸乾薪，結期七日，當大戰鬪。爾時一切乾樹菓木種種枝葉，悉共合聚，如須彌山。爾時猛火有一親友而告之言：汝今何故不自莊嚴，多覓有救援助。彼眾，汝唯一己，何能當之？時火答言，：彼怨雖多，我力能敵，不須伴黨。舍利弗，菩薩摩訶薩亦復如是。雖諸煩惱悉共和合，其勢熾盛，菩薩智慧力能消伏。如阿伽陀一丸之藥，能破大毒。菩薩智慧亦復如是，小智慧藥能壞無量大煩惱毒。
又佛本行經云：爾時佛告諸比丘僧，作如是言：汝諸比丘，我念往昔久遠之時，有一貧人，以乞自活，從一城至波羅柰城。至彼城已，其城所有乞人見者，皆呵責言：汝從何來而至於此？遂遮不聽游行告乞。爾時彼人見有障礙，作是思惟：我於彼輩無有過失，何故障我而告乞也？於時波羅柰城有一長者，遺失銅鉢，時彼長者求覓銅鉢，所在不獲。因求鉢故，至餘一村。時彼乞人於糞聚中得彼銅鉢，掛於杖頭，將來往入波羅柰城。從街至街，從衖至衖，從此交衖至彼交衖，從此方隅至彼方隅，口唱是言：此之銅鉢是誰之物？識者收取。而彼游歷處處，東西求覓其主，了不能得。既不得主，便即往至付梵德王。乃至長者後聞有人從彼糞中得一銅鉢掛於杖頭，將來入彼波羅柰城處處游訪，不知主處，既不得主，便付梵德王。既聞是已，到梵德王邊，到已白言：大王，當知前者乞人所奉銅鉢，是我之物。時梵德王遣使往喚彼之乞人而語之言：汝於前者所送銅鉢，今此長者云是我許，其事如何？彼人即白梵德王言：如是大王，我本不知彼之銅鉢是誰之物。在糞聚中，我既得已，即掛杖頭，將來入城，東西訪問，不知主處，遂奉大王，任王所用。爾時梵德聞彼語已，心大歡喜，而告彼言：人者，汝今欲於我邊乞何等願？我當與汝，而彼銅鉢還其長者。爾時彼人白梵德王，作如是言：大王，今若必欲歡喜與我願者，願王於此波羅柰城所有乞人用我為王也。時梵德王復告彼言：今者何用與彼乞兒而為王也，但當更乞諸餘好願，或金或銀，或索國中最勝村落，用為封邑。我即與汝。時彼乞人復白王言：王若歡喜與我願者，我今正欲得前所願。王遂報言：任汝所樂，隨汝作耳。爾時在彼波羅柰城合有五百乞兒依住。彼乞願者，悉喚令集而告之言：我今得與汝等為王，汝等必當聽我處分。時諸乞人問彼王言：汝今云何處分我等，令作何事？時彼人言：汝等相共，或有捉置髆上者，或有取我而背負者，自餘皆悉為我左右圍繞而行。而彼五百諸乞兒輩聞彼語已，即從處分，或有輿者，或背負者，處處游行。所有飲食坐席之所，即往彼乞。乞已，將向一處分張而共食噉。如是方便，多時活命。時有一人屏處獨食摩呼茶迦。爾時乞王從其人邊，奪取彼食已，將走。其王徒眾五百乞兒逐彼王走，至於遠處，皆悉疲乏。既疲乏已，悉各迴還。其彼乞王身力壯健，走而不乏。更至遠已，迴頭望看五百乞兒，悉皆不見。既不見已，入一園內，取水洗手，坐於一邊，欲食彼食。未食之間，便生悔心：我今不善，我今何故於彼人邊奪取其食，更復誑我隨從人輩？此食既多，我食不盡。若世間內有諸聖人，願知我意而來此者，我即分與。發是心已，有辟支佛，名曰善賢，從虛空裏飛騰而來，在彼人前，從空直下，去其不遠。其人遙見彼辟支佛，威儀庠序，行步齊停，舉動得所，不緩不急。見如是已，於彼辟支佛所，心得淨信。得淨信已，作如是念：由我往昔所受貧煎，及以現在皆悉不值如是福田，於如是人不行布施恭敬供養。我昔若值如是福田，今日應不遭斯困頓，亦不應被他逼切而得活命。我今將此食奉上仙人，未審此仙受納以不？若蒙受者，願我將來免此貧煎困厄之身。作是念已，即將此食，奉此仙人。然辟支佛有如是法，唯現神通，教化眾生，更無別法。時辟支佛受取彼食，從地騰空而去。其人見彼，歡喜踊躍，遍滿其體，不能自勝。以歡喜故，頂戴指掌，遙禮彼尊辟支佛足。作是禮已，心發是願：願我此身於未來世每常值遇如是世尊，或勝此者，而彼世尊所說之法，願我一聞，速得證解。又願我於未來世中，在大威德豪族姓家為王治化，更莫在彼貧兒之內。復作是願：生生世世不墮惡道。佛告諸比丘，作如是言：汝諸比丘若有心疑，於彼之時，波羅柰城乞兒之王，施辟支佛摩呼茶迦，此是誰者？莫作異見。婆提唎迦比丘是也。時乞兒王施辟支佛食，因彼業果，今生釋種大豪貴族，資財無乏少。由昔願故，今得王位。又由昔願，不墮惡道，常生人天，多受快樂。又由昔願，今值於我而得出家，受具足戒，得羅漢果。我又授記於我聲聞弟子之中，豪姓出家最第一者，婆提唎迦比丘是也。
頌曰：
賢人慕高節，志願菩提因。
御鶴翔伊水，策馬出王田。
本祈立弘誓，感報彌陀身。
能仁修八正，超逾九劫前。
聲流遍三界，慈化通大千。
掩塵息妄想，凡聖並欣然。
含生同志趣，保益啟心神。
生死必永盡，豈同莊老仙。
夫袈裟為福田之服，如敬佛塔；泥洹僧為儭身之衣，尊之如法。衣名銷瘦，取能銷瘦煩惱；鎧名忍辱，取能降伏眾魔。亦喻蓮華，不為污泥所染；亦名幢相，不為邪眾所傾。亦名田文之相，不為見者生惡；亦名救龍之服，不為金鳥所食。亦名降邪之衣，不為外道所壞；亦名不正之色，不為俗染所貪。是以教有內外之別，人有道俗之異。在家則依乎外教，服先王之法服，順先王之法言。上有敬親事君之禮，下有妻子官榮之變。此則恭孝之躅，理叶儒律。出家則依乎內教，服諸佛之法服，行諸佛之法行。上捨君親愛敬之重，下割妻子官榮之好。以禮誦之善自資父母，行道之福以報國恩之重。既許不以毀形易服為過，豈宜責以敬親事君之禮。是故剃髮之辰，天魔聞而遙悑；染衣之日，帝釋見而遠歡。戲女聊被，無漏遂滿；醉人暫剪，惡緣即捨。龍子賴而息驚，象王見而止怯。故知三領法衣，蔽身儉用；三種壞色，伏我愛情。既倣稻田，自成應供之德；遠同先佛，寔遵和敬之道。出塵反俗，所貴如斯者乎！
如華嚴經云：著袈裟者，捨離三毒也。又大悲經云：但使性是沙門，污沙門行，自稱沙門，形似沙門，被著袈裟，於彌勒佛乃至樓至佛所，得入涅槃，無有遺錯。
又悲華經云：釋迦牟尼佛昔於過去寶藏佛所，發菩提心，願我成佛時，令我袈裟有五功德：一者、我成佛已，若有眾生入我法中出家著袈裟者，或犯重禁，或犯邪見，若於三寶輕毀不信，集諸重罪，比丘、比丘尼、優婆塞、優婆夷，若於念中，生恭敬心，尊重佛法僧。如是眾生，乃至一人，必與授記，於三乘中，得不退轉。二者、我成佛已，天龍鬼神人及非人，若能於此著袈裟者，恭敬供養尊重讚歎其人。若得見此袈裟少分，即得不退於三乘中。三者、若有眾生為飢渴所逼，若貧窮鬼神下賤諸人，乃至餓鬼畜生，若得袈裟少分乃至四寸，其人即得飲食充足，隨其所願，疾得成就。四者、若有眾生共相違反，起賊想，展轉鬪諍。若諸天龍八部人及非人共鬪諍時，念此袈裟，尋生悲心，柔軟之心，無怨賊心，寂滅之心，調伏善心。五者、有人若在兵甲鬪訟斷事之中，持此袈裟少分，至此輩中，為自護故，供養恭敬尊重袈裟。是諸人等無能侵毀，觸嬈輕弄，常得勝他，過此諸難。若我袈裟不能成就如是五事聖功德者，則為欺誑十方世界現在諸佛，於未來世不成菩提作佛。
又正法念經云：若有眾生持戒信心清淨，知僧福田，為法衣故，施一菓直為作衣價，心常愛樂而生隨喜。命終生林戲天，自在游戲，隨意所至。若生人中，神德自在。若有眾生心有淨信，為比丘僧染治袈裟法服。命終生彩地天，與諸天女五欲自娛，飲食甘露，無有醉亂。從天命終，得受人身。人所愛敬。
如大方等陀羅尼經云：佛言：若趣向道場，應如比丘法，修諸淨行。具於三衣、楊枝、澡水、食器、坐具，行者如是應畜。至於道場，如比丘法。佛告阿難：衣有三種：一、出家衣者，作於三世諸佛法式。二、俗服者，令我弟子趣道場時，當著一服，常隨逐身，寸尺不離。若離此衣，即得障道罪。第三衣者，具於俗服，將至道場，常用坐起。其名如是，汝當受持。
又薩婆多論：問曰：佛常剃髮不？答曰：不爾。佛髮常如剃髮後一七日復。問曰：佛初得道時著袈裟不？答曰：無有。白衣得佛者，要有三十二相，出家著法衣，威儀具足，捨離煩惱，而復一切種智入其身內。袈裟者，秦言染衣也。結愛等，亦名染也。著此服者，在獸不畏。是故獵師假服，令獸遠見。
又舍利弗問經云：摩訶僧祇部，勤學眾經，宣講真義，以處本居中，應著黃衣。曇無屈多迦部，通達理味，開導利益，表發殊勝，應著赤色衣。薩婆多部，博通敏達，以導法化，應著皂衣。迦葉維部，精勤勇猛，攝護眾生，應著木蘭衣。彌沙塞部，禪思入微，究暢幽密，應著青衣。是故羅旬踰比丘分衛，不能得食。後以五種律衣更互著之，便大得食。何以故？是其前世執性多嫉，見沙門來，急閉戶云：大人不在。見他布施歡喜，攝念發心，願作沙門。是故今身雖得出家，窮弊如此。我法出家，純服弊帛及死人衣，因羅旬踰故，受種種衣也。
又三千威儀云：有四事到他國不著袈裟無罪：一、無塔寺，二、無比丘僧，三、有盜賊，四、國君不樂道。
如僧祇律云：昔佛在世時，尊者達尼迦闇取官材，罪在不捨。時瓶沙王信敬三寶，見達尼迦身著袈裟，雖取官材，釋然不問。比丘見已而白佛言：此達尼迦宿殖何業，為瓶沙王原恕乃爾？佛告比丘：乃往過去爾時，有一金翅鳥王，其身極大，兩翅相去六千餘里。常入海中，取龍食之。諸龍常法，畏金翅鳥，常求袈裟著宮門上。鳥見袈裟，生恭敬心，便不復前行食彼諸龍。鳥食龍時，以翅博海，水擗龍現，而取食之。時有一龍為鳥所逐，即取袈裟戴著頂上，尋岸而走。時金翅鳥化作婆羅門，追逐龍後，種種罵言：汝今何不放此袈裟？龍畏死故，急捉不捨。爾時海邊有一仙人，龍時恐悑，投趣仙人。鳥見仙人，不敢復前。仙人即出為鳥說法，教鳥向龍，共相懺悔已，各去。佛告比丘：昔仙人者，今我身是。金翅鳥者，瓶沙王是。爾時龍者，達尼迦是。昔蒙袈裟得免鳥食，今復蒙我袈裟因緣得脫王難，出家修道，獲阿羅漢。是故當知袈裟威力，不可思議。
又海龍王經云：爾時有龍王而白世尊曰：於此海中無數種龍，有四種金翅鳥常食斯龍及龍妻子。願佛擁護，常得安隱。於是世尊脫身皂衣，告海龍王：汝取是衣，分與諸龍，皆令周遍。有值一縷者，金翅鳥王不能犯觸。持禁戒者，所願必得。爾時諸龍各懷驚懼，各心念言：是佛皂衣甚為小少，安得周遍大海諸龍。時佛則知龍心所疑，告龍王言：假使三千大千世界所有人民各分如來皂衣，終不減盡。譬如虛空，隨其所欲，則自然生。時龍即取佛衣而分作無鞅數百千萬段，各各分與。隨其所乏，廣狹大小，自然給與。其衣如故，給不知盡。當敬此衣，如敬世尊，如敬塔寺。佛言：觀如來衣者，即脫龍身。於是賢劫中皆得無著，當般泥洹。爾時四金翅鳥王各與千眷屬俱白佛言：今日吾等自歸三寶，悔過前犯，奉持禁戒。從今日始，常以無畏施一切龍，擁護正法，到于滅盡，不違佛教。佛告四金翅鳥王：汝等先於金仁佛時為四比丘，名曰欣樂、大欣樂、上勝、上友。是四比丘違犯戒法，貪於供養，不護身口意，作惡眾多，供養金仁佛亦不可計。以是之故，不墮地獄，墮此禽獸。前後殺生，不可稱計。佛現神足，令識宿命。所作罪福，普悉念之。我等寧沒身命，不敢犯惡。佛為說經，授其決言：彌勒佛時在第一會，皆當得度。
如百緣經云：佛在世時，迦毘羅衛城中有一長者，名曰瞿沙。其婦生女，端正殊妙，有白疊毛衣，裹身而生，因為立字，名曰白淨。年漸長大，衣亦隨長，鮮白淨潔，不煩浣染。眾人見之，競共求索。白父母言：我今不貪世俗榮華，願樂出家。父母愛念，不能違逆。尋將佛所，求索入道。佛告：善來比丘尼。頭髮自落，身上白衣，化為袈裟，成比丘尼。精勤修習，得阿羅漢果。阿難見已，請問因緣。佛告阿難：此賢劫中，有佛出世，號曰迦葉。將諸比丘，游行聚落，教化眾生。時有女人見佛及僧，心懷歡喜，持一張㲲布施佛僧，發願而去。緣是功德，天上人中，常有淨衣裹身而生。乃至今者遭值於我，出家得道。比丘聞已，歡喜奉行。
又百緣經云：佛在世時，波羅柰國有梵摩達王。其婦生女，身被袈裟，端正殊妙，世所希有。因為立字，名伽尸孫陀利。年漸長大，衣亦隨大。稟性賢善，慈仁孝順。將諸侍衛，出城游戲，漸次往到鹿野苑中。見佛相好，心懷喜悅，前禮佛足，却坐一面。佛為說法，心開意解，得須陀洹果。復求出家。佛告：善來比丘尼。頭髮自落，法服著身，成比丘尼。精勤修習，得阿羅漢果。諸天世人，所見敬仰。時諸比丘見是事已，請問因緣。佛告比丘：乃往過去無量世時，有佛出世，號加那牟尼。將諸比丘，游行教化。時有王女，值行見佛，心懷喜悅，前禮佛足，請佛及僧三月受請。四事供養已，復以妙衣各施一領。緣是功德，天上人中，尊榮豪貴，常有袈裟隨身而生。佛告比丘：欲知王女者，今孫陀利比丘尼是。比丘聞已，歡喜奉行。
又百緣經云：佛在世時，波斯匿王夫人生一男兒，端正殊妙，世所希有，身被袈裟，生已能語。問父王言：如來世尊，今者在不？大德迦葉、舍利弗、大目揵連。如是遍問，悉為在不？父王答曰：皆悉都在。唯願大王為我設供請佛及僧。尋勅為請。佛入宮已，見其太子而問之曰：汝自憶念迦葉佛時，是三藏比丘不？答言：實是。處此胞胎，為安隱不？蒙佛遺恩，得存性命，得過日耳。時王夫人見此太子佛世尊共相問答，喜不自勝，而白佛言：今此太子宿殖何福，生便能語，乃能與佛感有問答？唯願世尊，敷演解說。爾時世尊即便為王說偈言：
宿造諸善緣，百劫而不朽。
善業因緣故，今獲如是報。
此賢劫中有佛出世，號曰迦葉。將諸比丘，游行教化。到迦翅王國時，王太子名曰善生，見佛世尊，深生信敬。歸白大王，求索入道。王不聽許言：我唯一子，當繼王位，養育民眾，終不聽汝出家入道。時王太子聞已愁瘁，斷穀不食，已經六日。恐命不全，勅彼太子，共作要誓。汝今若能讀誦三藏經書通利，聽汝出家，然後見我。時太子聞已，心懷喜悅，尋即出家，誦習三藏，盡令通利。王大歡喜，即語比丘：我今庫藏所有財物，隨汝取用，終不悋惜。於是王子比丘聞已，取財設百味食，請迦葉佛及二萬比丘供養既已，一一比丘各施三衣六物。緣是功德，不墮惡世，天上人中，常有袈裟裹身而生。乃至今者遭值於我，故有袈裟，出家得道。比丘聞已，歡喜奉行。
如賢愚經云：昔過去無量阿僧祇劫，此閻浮提有大國王，名曰提毘，總領八萬四千小國。時世無佛，有辟支佛，在山林中，福度眾生，禽獸亦附。時有師子，名曰堅誓，軀體金色，食菓噉草，不害群生。有一獵師剃除鬚髮，身著袈裟，內佩弓箭，行見師子而心念言：可殺取皮，以用上王，足得脫貧。值師子睡，獵師便以毒箭射傷師子。驚覺即往欲害，見著袈裟，便自念言：著袈裟人，不久在世，必得解脫。所以然者，此袈裟乃是三世聖人標相。我若害之，則起惡心向三世諸賢聖人。念已息害，毒箭入體，命在不久，即說偈言：
說此語時，天地大動，無雲而雨。諸天觀見雨華供養。死已剝皮，持以奉王，求索賞募。王見念言：經書有云：若有禽獸金色身者，必是菩薩。我今云何與物賞之。若與賞者，同彼無異。王即問言：師子死時，有何瑞應？獵師答言：口說八字，雨華動地，無雲而雨。王聞語已，悲喜交集。即召諸臣令解是義，無能解者。時山林中有一仙人，名曰奢摩，善解字義。王即請來為王解說。耶囉囉者，謂剃頭著袈裟者，當於生死疾得解脫。婆奢沙者，謂剃頭著染衣者，皆是三世賢聖之相，近於涅槃。莎訶者謂剃頭著染衣者，當為一切諸天世人所見敬仰。仙人解竟，王大歡喜，即召八萬四千小王悉集，共作七寶高車，載師子皮，燒香散華，盡心供養。打金作棺，盛師子皮，以用起塔。爾時人民因是善心，命終之後，悉得生天。佛告阿難：爾時師子由發善心，向染衣人，十億萬劫作轉輪王，給足眾生，廣殖福業，致得成佛。時師子者，今我身是。時王提毘由因供養師子皮故，十萬億劫天上人中，尊貴第一，修諸善本，今彌勒是。時仙人者，今舍利弗是。時獵師者，今提婆達多是。以是義故，若有眾生有惡心向諸沙門著袈裟者，當知是人則起惡心向於三世諸佛賢聖。以起惡故，獲無量罪。若有眾生能發信心敬於出家著袈裟人，獲無量福。
又大集月藏經云：佛言：我昔為於一切眾生，修諸苦行，起大悲心，捨身頭目耳鼻舌等各如毘福羅山及捨象馬國城妻子，經於三千阿僧祇劫。悲愍一切苦惱眾生，及謗正法毀呰賢聖無慚無愧不善眾生，及於一切淨佛國土所棄眾生。為如是等諸眾生故，發願在於五濁惡世，成無上道。為救三塗苦惱眾生，安置善道及涅槃樂。若有眾生於我法中為我出家，剃除鬚髮，被著袈裟，雖不受戒及受毀犯，若有護持供養是人，得大果報，何況供養具持戒者。若未來世國王大臣及斷事者，於我弟子及著袈裟，罵辱打縛，或驅使及奪財物資生之具，是人則壞三世諸佛真實報身，則挑一切天人眼目，則隱一切諸佛正法，令諸天人墮於地獄。時憍陳如及梵天王而白佛言：若有為佛剃除鬚髮，被著袈裟，不受禁戒，受已毀犯，若王大臣及斷事者罵辱打縛，得幾許罪？佛告梵王：我今為汝且略說之。若人出於萬億佛血，得罪多不？梵王答佛：若人但出一佛身血，其罪尚多，無量無邊，何況具出萬億佛血。終無有能廣說彼人罪業果報。佛告梵王：若有惱亂罵辱打縛為我剃髮，被著袈裟，不受禁戒，受而犯者，得罪多被出萬億佛血。何以故？是人為我出家剃髮，被著袈裟，雖不受戒，或受毀犯，是人猶能為諸天人示涅槃道。是人便已於三寶中心得敬信，勝於一切九十五道。其人必能速入涅槃，勝於一切在家俗人。是故天人應當供養。若有國王見出家人作大罪業，止得如法擯出國土及在寺外，不得鞭打及以罵辱，一切不應如其身罪。若故打罵是人，便已退失解脫及離一切人天善道，必定歸趣阿鼻地獄。何況鞭打為佛出家具持戒者。
頌曰：
外潔內明，同資淨土。戒品無虧，
法服庠序，既倣田文，亦救龍苦。
威儀可觀，恩霑法雨。
西域志云：娑羅雙樹林邊別有一床，是釋迦佛素像在上，右脇而臥。身長二丈二尺四寸，以金色袈裟覆上，今猶現在，數放神光。又王舍城東北是耆闍崛山，有佛袈裟石。佛在世時，將就池浴，脫衣於此。有鷲鳥銜袈裟升飛，既而墜地，化成此石。縱橫葉文，今現分明。其南有佛觀田命弟子難陀製造袈裟處。並數有瑞光現。大唐使人王玄策等前後三迴往彼，見者非一。
魏文帝時，不信南方有火浣布。帝云：火功尚能鑠石銷金，何為不燒其布。文帝既崩，至太子明帝時，西國有獻火浣布袈裟。明帝初依父語，不信。以火試之，久燒不壞，始知有徵，言不虛也。文帝前已著史籍上，有不信火浣布之文者，並私改有之。
宋沙門僧妙者，上黨人也。家姓馮氏，居于江陵上明村。妙至大明年初，游乞零陵，因居郡治龍華精舍。販貨蓄聚米至數千斛。大明八年卒。龍華寺災焚蕩盡，妙臨終以財物付弟子法宗，令造講堂僧房。法宗立堂畢，頗陀延曰，未時建房。至泰始三年正月被疾甚篤，時有道猛比丘隨泉陵令高陽許靜慧在縣，縣即郡治之邑也。猛往省宗疾，入寺數步，見一沙門，著桃華布裙，單黃小被，行且罵云：小子法宗違處分，不立僧房，費散財物云云。既迴見道猛，如驚羞狀，以被蒙頭，入法宗房。猛常往來此寺，未嘗見此沙門，不欲干突之。先造法超道人，說所聞見。超疑猛或詐妄，撿問形狀音氣，猛具言之。超曰：即法宗之師，亡來數載。共歎悵之。其夕即靈語，使急召法宗。法宗既至，數罵甚嚴，猶以僧房為言。聲音氣調，不異平生。法宗稽首謝之。既畢，問：和尚今生何處？善惡云何？妙曰：生處復粗可耳。但應受小讁，二年外乃可得免。兼有小抑橫，欲訴所司。為無袈裟，不能得行，可急為製也。法宗曰：袈裟可辦，未審和尚云何得之？妙曰：汝可請僧設供，以袈裟為嚫，我即得也。法宗如言飯僧嚫衣。道猛時在會，又見僧妙倚于堂戶之外，拱立聽經。飯嚫畢，猛即見袈裟已在妙身，仍進堂中，欲依僧次就坐。問猛年臘。猛云：吾忘其年，是索勇虜臨江歲之二月也。妙云：與吾同臘，見大一月耳。乃坐猛下。猛即空一坐位，妙端默聽。至座散乃不復見。時一堂道俗百餘人，零陵太守泰山羊闡亦預法集。自猛與妙講論往反，眾但聞猛獨言耳。所以咸知。驗實者，猛與妙不相識，說其形色舉動，年臘少宿，莫不符同。法宗始病厄困，殆命至。靈語曰：枕疾即愈。靈語所著，蓋是弱僮，而聲氣音用，聽者莫辯其殊。故並信異之。初闡不甚奉法，因是大興敬寤，連建福集。即其年設講於此寺，持齋布施。
大唐貞觀五年，梁州安養寺慧光法師弟子，母氏家貧，內無小衣，來入子房，取故袈裟，作之而著，與諸隣母同聚言笑。忽覺脚熱，漸上至腰。須臾雷震霹靂，擲隣母百步之外。土泥兩耳，悶絕經日，方得醒寤。所用衣母，遂被震死。火燒燋踡，題其背曰：由用法衣，不如法也。其子收殯之，又再震出，乃露骸林下，方終銷散。是知受持法服，福利三歸之龍，信不虛矣。近有山居僧在深巖宿，以衣障前。感異神來，形極可畏。申臂內探，欲取宿者。畏觸袈裟，礙不得入，遂得免脫。
西明寺道宣律師，乾封二年仲春二月住持感應因緣，具在第十卷。初時有四天王臣子白宣律師曰：如來臨涅槃三月未至前，命文殊師利：汝往戒壇所嗚鍾，召四方菩薩并及比丘天龍八部等，使集祇桓。文殊依命告集已，世尊告文殊大眾言：我初踰城入山學道，以無價寶衣貿得鹿裘著。有樹神現身，手執僧伽梨告我言：悉達太子，汝今修道，定得正覺。過去迦葉涅槃時，將此布僧伽梨大衣付囑於我，令善守護。待至仁者出世，令我付悉達。我於于時，欲受大衣，地便大動。樹神告言：今為汝開衣，示福田相。樹神既開，我見福田相，即入金剛三昧定。地又大動。樹神又言：汝今猶是俗人，未合被此法衣。當置于頂上，恭敬供養，令汝求佛道，不為魔嬈。我依樹神，即以頭頂戴之。我初戴時，大地震動，不勝我身。彼地神堅牢從金剛際踊出金剛山，隨我所行，處處承我，始得安住。我時六年苦行，身體既羸，衣猶頂上，不敢辭疲。唯有梵王數來見我，深起大悲，愍我勞苦，將我伽梨上至梵天。地又大動，日月無光。地神又告梵言：汝可持衣，還安頂上。梵王依教，大地乃安，日月還明。太子又告梵王：汝知僧伽梨在我頂上意不？答言：不知。太子言：此為未來諸惡比丘、比丘尼等，不敬我解脫法服故，以衣在頂上住，為摧伏天魔外道故。我入河浴，受二牧女乳糜時，被著此大衣，即得第三禪樂，眾苦皆盡。我坐菩提樹，初轉法輪。爾時樹神將塔來奉上我，令我脫此服，安置塔中。我自成佛來，于今五十載，敬重此大衣，守護自濯。常使金剛神擎持寶塔，未甞置地。每轉法輪，便被此服。自成道來，被著五十度。我欲涅槃，須有付囑。
佛告文殊及諸比丘天龍八部等：此是迦葉佛麁布僧伽梨，有大威德。我以佛眼觀諸天龍鬼神及十地菩薩等，未能動此大衣如毛髮許。既不能動，唯有如來擎此衣塔，三匝繞戒壇，從南面西階升于戒壇上，從西面北轉，至于北面上立。世尊擲衣塔上空中，衣塔放光，遍照百億國土。一切苦趣，蒙光皆除。猶如天樹妙樂國土。如來發聲，普告諸佛：我欲涅槃，有古迦葉佛麁布僧伽梨付我住持末法眾生。諸來十方佛等願各捨一衣，共持末法。十方諸佛聞是語已，即各脫僧伽梨，以施牟尼佛。世尊受已，魔王又白佛言：伏願哀愍，聽我欲施黃金珠寶，用作盛衣塔，願見聽許。世尊許已，便以神力於一念頃，眾塔皆成。成已，世尊自將大衣一一內寶塔中。魔眾白佛：不知此塔付囑何人？安置何處？於是如來臨欲涅槃，即告羅雲：汝命阿難來。阿難來已，世尊放光遍照大千百億釋迦俱集祇桓。諸佛集已，世尊即從坐起，升于戒壇，又告阿難：汝往震旦國於清涼山窟，命文殊師利。我欲付囑迦葉僧伽梨。諸來釋迦佛即與文殊於一彈指頃來至戒壇。佛告文殊及諸來大眾：我今涅槃，欲付汝迦葉佛衣塔，持我遺法。我入涅槃後，將迦葉衣塔置我戒壇北，經于十二年。又告四天王：汝將天樂常供養衣塔。
佛告文殊：有惡比丘共相鬪諍，滅我正法。北天竺國有惡王治，信受小乘，誹謗大乘。小乘學者更相扇惑，惡魔所羂，所以殺害大乘三藏學者。佛告文殊：以是因緣，聽住戒壇北十二年中。惡王治世，正法滅時，汝當以神力擎持衣塔，游行彼國。所有大乘教收內塔中。彼持戒比丘為王殺者，各有僧伽梨如法受持者，汝亦收取內我衣塔中。彼持戒比丘命未盡者，汝當以神力接取，安須彌頂上。爾時魔王白佛言：我於未來世護持正法。至彼惡王出除滅大乘時，我從須彌頂下大石山，厭彼惡王并惡比丘，猶如微塵。我有千子並大威力，下生閻浮提，為彼諸國各造萬僧伽藍，滿閻浮提及三天下，為滅憂慮，護持正法。佛告文殊：汝持我衣鉢之塔，周遍閻浮及三天下，乃至大千世界，處處安置，鎮我遺法。有阿育王塔亦勸令造，遍三千土。
又佛告文殊師利：汝以神力往祇桓中堂西寶樓上，取我珠玉函，將示大眾。我初踰城，離父王宮四十里，到彼叢林，身小疲怠，權時止息。時彼樹神現身告我言：汝今修道，定得金色身，為三界大師。迦葉佛涅槃時，付囑我珠函并絹僧伽梨，令我轉付囑汝。我語神言：汝絹僧伽梨，非我所用。我聞先老所言：諸佛出世，不著蠶衣。我今修道，如何害生以付我著。汝今是魔，故來相惱。樹神告言：汝大智人，何輒麁言。諸佛慈悲，實不著蠶衣。此絲化出，非是害生。汝今受此珠函，開中有字。我即開函，具見諸奇特事。有大毘尼及修多羅藏，迦葉遺教並在此中，并見僧伽梨彼佛手迹遺書，付囑樹神，令付與我。迦葉佛書云：我初成道時，大梵天王施我彼絲，是化出之，非是繰繭。梵天王施經絲，堅牢地神王施緯絲，由彼二施主，共成一法衣。由是義故，今持施我。我自成道已來，常披此衣，未曾損失。今付悉達。若得成佛，取我僧伽梨安置祇桓中。若轉毘尼時，當為我著。今留此衣，汝涅槃後一百年初，有無智比丘分毘尼藏，遂為五部。從百年後，分汝修多羅當為無量部。諍論由興，令法速滅。由彼愚僧不閑三藏，聞開著繒衣，即為殺蠶。汝若成道後，彼絲自出諸國，非是殺蠶。故我將付樹神，今轉付汝。此函中並是我遺教，亦將付汝，住持遺法。我既讀書已，地即六種震動。珠函自開，又放大光。樹神又告我言：可將此衣函置汝左肩上，常起恭敬，勿安餘處。珠函在肩，能摧諸魔及伏外道，令速成佛。我自受函來，常在肩上。乃至受乳糜，菩提樹下坐時，帝釋來至我所，從肩上取函，開取僧伽梨，令我披著。又取迦葉佛麁布僧伽梨，安于絹衣上。梵王將帝釋復施布大衣，我依前納受。既披三重衣，二是迦葉佛衣，一是我許。大梵天王來告我言：我見過去諸佛亦披三大衣，地所不能勝。世尊宜可去二大衣，還安本處，著我所施衣，大地方得安住。我遂依王言，大地乃安住爾。
又釋迦佛初成道時，乃至涅槃，唯服麁布僧伽梨及白疊毛三衣，未曾著蠶衣繒帛。何為惡比丘等謗黷我云：毘尼教中開許著之。初成道時，愛道比丘尼手執金縷袈裟，持施與我。我不敢受，令持施僧。況我三界大師，服著蠶衣。我於三藏教中，雖聽用繒綵，供養佛法僧，然本非是蠶口出絲綿。我此閻浮洲及以大洲之外，有千八百大國，並有繒帛絲綿，皆從女口出之，非是蠶口中出。由不殺害眾生命故，福業所感故，從女口中出。問：何以得知？答曰：若欲須絲作衣時，即須然香至桑樹下，便有二化女子從彼樹下出，形如八歲女，從口中吐絲。彼國人等，但設繀車，從女口中取絲，轉至繀車上，取足便止，化女即滅。我聽著繒綵者，是此女絲及天繒綵，本非害生取絲。而用云何謗我害生，取絲用邪？
爾時文殊便白佛言：今有少疑，欲有所決，未知許不？佛告文殊：可隨汝意。我觀大眾心皆有疑。前云迦葉佛小珠函唯長三寸三分，盛彼僧伽梨一衣，亦恐不受，何況容受迦葉佛三藏教迹，一切經典邪？佛告文殊大眾等：是諸佛力不可思議，唯佛與佛乃能知之，非汝等境界之所籌度。世尊又令文殊師利捧函，世尊起禮，以指觸函，如開大城門。大眾咸覩一切眾事，珠塔絹衣，金銀樓觀，其數十萬，盛諸三藏。復有天樂而常供養。臺高四十里，塔高十由旬。然函無增減，依本三寸。十方諸來佛等，各讚牟尼，能於惡世廣度眾生。各施僧伽梨及一珠函，用助牟尼尊者住持遺法。佛命文殊，令開佛函，其中各有大衣臺觀，三藏教迹，一如迦葉佛塔，平等無異。佛告文殊：汝將此塔還至祇桓戒壇北臺內安置。待我涅槃時，自當有付囑。因此文殊重問世尊：涅槃後此函塔等當付何人、何處？世尊對諸大眾，今付文殊置戒壇上經三年已，移置東南角，經三十年住。過是年已，後移西印度頻伽羅山頂光明池南住。如來滅度後經四十五年，有一惡王，出現於世，破損佛法，逼掠僧尼，不可具述。時有魔王兵眾及四天王等，便下大石，壓殺惡王。娑竭龍王陷彼宮殿，成大池水。惡王種族無有遺餘，唯有伽藍及諸民眾。西印度人甚弘熾盛。寺有十三萬，僧有六十萬，及菩薩眾亦有無量。經有十三萬藏，金縷字經有八萬藏。金銀七寶像，大者高百尺，小者丈六，合有一百三十萬軀。自餘小者數，不可量。此之經像皆是忉利天王工匠具相造之。以是因緣故，其衣塔等往彼山住。至像法末時，一千七百年，我此閻浮提及諸四天下多惡比丘，起造伽藍，不修禪慧，亦不讀經，不識文字。縱有識者，千有一二。至彼惡世，令文殊師利擎持衣函塔等，遍歷諸國，教化人民，令造衣塔。以神通力，普被大千，令彼惡比丘等改惡修善，習讀三藏，令法久住。所作既已，還將衣塔置于本處。至彌勒下時，令文殊師利將塔付彌勒佛。是為安置處所，以相付囑也。
又如來成道後第二十一年，佛告大目連：汝往祇桓戒壇北鳴鍾，召十方僧，如普賢、觀音菩薩等，并集我分身百億釋迦佛，各乘樓觀至戒壇所。依教集已，佛告普賢菩薩：汝往獼猴池所我常經行處，有破僧伽梨衣角，有小珠塔，可持將來。普賢依教持至祇桓。世尊受此塔已，即告大眾：我初踰城至城樓上，城神歎我言：我為此城神經今十三劫，見過去諸佛，皆踰城學道，破恩愛網，殺煩惱賊，成無上道，度脫一切。汝今亦爾，勿令有退。迦葉佛時付我小珠塔，待悉達踰城，令我付汝。此是拘留孫四牙印之塔，展轉相付，乃至婁至佛。太子受已，禮拜塔訖，放大光明，塔門自開。便見四牙，及佛遺教，有金銀臺觀，其數八萬，並盛經律。又有摩尼臺觀，上常有燈香供養，并傍有銀題字，告釋迦文佛。汝初成道時，當取一牙印，印汝脚足下，千輻輪現。次取一牙印，印汝手掌中，便有萬字現。又取一牙印，印汝胸臆上，便有德相現。又取一牙印，印汝頂上，便獲大圓光現。我後成道，依此四印，隨印現相，皆如前說。印竟，內塔中，門自然閉。塔基有銘文，令置袈裟角。自成道來，置于左肩上。又告諸來佛及人天眾，各施一珠塔，住待未來。諸佛依言施已，並付普賢守護，待如來涅槃，送至祇桓中，安戒壇北。至闍維舍利竟，令普賢守護，住二十年已，後付文殊開塔，取此四牙，至正法末時，令傳閻浮諸國，佛法住持。乃至一千一百年後，將此四牙印百億世界形像，皆有光明，生希有心。後乃至四洲六欲天等，流通化益。後文殊師利將付彌勒佛。
爾時世尊又告大眾：我初成道時，欲入河洗。爾時河神現身，手執此寶塔，內有黃金函，盛一安陀會，并一尼師檀，及有一鉢袋。迦葉佛四牙並在函中。此是迦葉佛付我，令付世尊。今澡浴竟，請披安陀會。我即受著，地為六種震動。而安陀會四角放光，照千百億國土。十方諸梵王尋光來至我所，前白我言：此白疊毛五條如拘留孫佛衣。佛涅槃已，展轉相付，乃至婁至佛。釋迦佛涅槃後，付囑娑竭龍王，令依此法衣造八萬領，仍造塔供養，鎮後遺法。而此安陀會四角及條節頭，皆安萬字。此衣賢劫中最初而造。而此寶塔形同五寸，而世尊開塔現真珠樓觀，其數八萬，盛拘留孫佛所說遺教。又有彼佛三比丘坐禪。佛命文殊：汝取我法螺，至彼比丘所，吹佛興世曲。文殊依命吹螺。入定比丘即起問文殊師利：今有何佛出世？文殊答言：此賢劫中第四釋迦佛出世。彼三比丘俱來禮佛，在一面住。即白佛言：拘留孫佛般涅槃時，付我安陀會、尼師檀及鉢袋，令我住此塔中，乃至婁至佛，令我始入涅槃。迦葉佛又付我四牙。牟尼佛施我少爪髮，並置塔中。世尊涅槃後，從塔中出，於此閻浮提乃至大千界，處處流布衣塔，鎮後遺法也。
又問：如來成道竟，佛度迦葉兄弟，徒眾漸多，於迦蘭陀竹園集二部僧於水池邊。令二部眾並脫僧伽梨，遣敷尼師檀。比丘在上坐，令褺僧伽梨置比丘頭上。爾時世尊問比丘：汝解我意不？比丘答：不解。我滅度後，一千一百年，多有非法比丘毀滅我正法。有惡國王殺害比丘，焚燒經像。故如來從座起，自脫僧伽梨，褺置頭上。佛告諸比丘：我此僧伽梨，過去未來諸佛皆著此衣，得至解脫。末世惡比丘不受持三衣，亦不持戒，輕慢法衣，令法速滅。我今與汝合三千大衣，願汝受持，勿令損失。當用布褐作此伽梨，不得用繒帛及細軟者，並用麁大布作之。令末世比丘不樂好衣服。世尊發此言時，地之六種震動。天人歎息，皆大歡喜。今此諸大衣，世尊教勅，將付四天王及諸八使者，令八部鬼神守護此衣，勿令損失。乃至彌勒下生，付囑彼佛。又付梵王帝釋，若至六齋日，年三長齋月，掃灑天宮殿，令將僧伽梨至彼天宮供養。藏七寶匣中，用牛頭栴檀，沈水末香，煮取香汁，澣濯伽梨。曝曝令乾已，後取香屑安寶匣中，用熏僧伽梨。令彼大衣久住。六齋七日，長齋則一月。過此日月後，還付四天王，是為安置處也。
世尊又告阿難言：往須彌山頂鳴鍾召集四方一切諸比丘，皆集戒壇所。各各自言，得四果者，合得八百萬人，皆令脫七條披，著僧伽梨，以前憂多羅送至世尊前。如來手自受之，安置覆釜上。世尊自脫七條，安置諸衣上。如來發聲普告大眾天人龍神等：我於無量劫中捨頭目髓腦及內外財寶，方得解脫衣，證無上菩提，教化群生。我涅槃後，諸惡比丘不信我教，不持禁戒，不護解脫衣，無有威德，毀滅正法。諸惡比丘尼不順教勅，於金剛道場內行不淨行，猶如婬舍。不行八敬，輕慢比丘，速滅我正法，令天人眾減，諸惡充滿。我今共汝發四弘願，愍念來世諸惡僧尼，守護此衣，勿令損失。安置塔中，住持佛法。說此語時，地之六種震動，天人龍神悲歎歡喜，聲至大千。
又世尊初成道，度五拘隣竟，至第七年中，諸聲聞弟子漸漸增多。有一比丘，名真陀羅，是閻浮洲北瞿陀羅國人。因商賈為業，來至中天竺，遇佛出家，命善來度。彼國無有布帛氈毛，一切國人純著駁犢皮，以為上衣。此真陀羅比丘於王舍城見一駁犢皮，從彼俗人，索作袈裟。彼俗譏嫌。有比丘白佛，佛喚呵責。佛告諸大眾：我此閻浮提及餘大千界，如瞿陀羅國以皮為袈裟，總有二十萬國。恐我入涅槃後，多惡比丘手害生命，取皮為衣。佛告目連：汝至我父王所，白父王言：我為童子時，毀前四齒，令父王收舉。遺我今須留住末世，鎮我遺法。目連依命取已，來付世尊。佛告諸來佛及以分身佛：可施一齒及一金剛塔，告諸鬼神龍王，於一彈指頃各造金剛塔，盛前四齒。及十方諸來佛及我分身佛皆施我齒塔，令娑竭龍王收在大海中供養。又告文殊師利及觀音大士：待我滅度後，汝以神力分身，取我齒塔，擎往彼國，至僧伽藍中，令塔放光。於光明中出諸布疊毛。汝為商客，至彼貿易，或施為法衣。汝復變為三藏比丘，教化彼國比丘，勿著皮衣。若如佛教，勤行精進，諸天送衣并施飲食。又我滅度後一千四百年後，我此閻浮提及大千界多有惡比丘，不修禪戒，多造塔寺，遍滿天下。雖非皮國，多有布疊毛繒綵，不以為衣。手樂殺生，取其斑駁色皮，以為上服。汝至彼惡世時，當以神力震動大千，令塔放光。觸彼惡人，令生改悔，不習惡法也。
夫日舒則夜卷，月生則陰滅。燈之破暗，猶慧之銷障。是以虔躬燈王，克成彌陀之尊；致力續明，遂受定光之號。茅照輕緣，迺獲身色之暉；燭施微因，爰果眼根之淨。況乃振此大智，開彼勝光者哉！是以育王臨終之日，總造八萬四千之燈，普照八萬四千之塔。製窮機巧，體極殊妙。莫不名應法區，事動真境。灼鑠電搖，馩馧華列。倒影綠水，籠光碧樹。曄曄交焰，似朝霞之鏤白日；昭昭聯暉，若常星之繡天漢。睇金鋪以忘夜，臨玉砌而疑曉。可謂無盡之福常照，盛明之徵恒皎如也。
如菩薩本行經云：佛言：我昔無數劫來放捨身命，於閻浮提作大國王，便持刀授與左右，勅令剜身作千燈處。出其身肉，深如大錢，以蘇油灌中，而作千燈。安炷已訖，語婆羅門言：先說經法，然後灸燈。而婆羅門為王說偈言：
常者皆盡，高者亦墮，合會有離，
生者有死。
王聞偈已，歡喜踊躍。今為法故，以身為燈，不求世榮，亦不求二乘之證。持是功德，願求無上正真之道。發是願已，即時大千世界六種震動。身灸千燈，一切諸天帝釋梵王輪王等皆來慰問：身灸千燈，得無痛耶？頗有悔耶？王答天帝：不以為痛，亦無悔恨。若無悔恨，以何為證？王便誓言：而我千燈用求無上之道，審當成佛者，諸瘡即愈。作是語已，身即平復，無有瘡瘢。帝釋諸天王臣眷屬無量庶民，異口同音，悉讚歡喜，皆行十善。
如阿闍世王受決經云：時阿闍世王請佛食已，佛還祇洹。王與耆婆議曰：佛飯已竟，更復何宜？耆婆言：唯多然燈。於是王乃勅具百斛麻油膏，從宮門然至祇洹精舍。時有貧窮老母見王作此功德，乃更感激，行乞得兩錢，以至油家買油膏。膏主曰：母人大貧窮，乞得兩錢，何不買食，以自連繼，用此膏為？母曰：我聞佛生難值，百劫一遇。我幸逢佛，而無供養。今日見王作大功德，雖實貧窮，欲然一燈，作後世本。於是膏主嘉其至意，與兩錢膏，應得二合，特益三合，凡得五合。母則往當佛前然之。計此不足半夕，乃自誓言：若我後世得道如佛，膏當通夕光明不消。作禮而去。王所然燈，或滅或盡。母所然燈，光明特朗，殊勝諸燈，通夕不滅，膏又不盡。至明朝旦，佛告目連：天今已曉，可滅諸燈。目連承教，以次滅燈。諸燈皆滅，唯母一燈，三滅不盡。便舉袈裟以扇之，燈光益明。乃以威神，引隨嵐風，以次吹燈。燈更熾盛，上照梵天，傍照三千世界，悉見其光。佛告目連：止，止。此當來佛之光明功德，非汝威神所滅。此母宿命供養百八十億佛，已從前佛受決。務以經法，未暇修檀，故今貧窮，無有財寶。却後三十劫，當得作佛，號曰須彌燈光如來至真等正覺。世界無有日月，人民身中皆有大光，光明相照，如忉利天。母聞歡喜，作禮而去。王問耆婆：我作功德，巍巍如此，佛不與我決。此母一燈，便與授決。耆婆曰：王所作雖多，心不專一，不如此母注心於佛也。於是後時，闍王以至誠心奉獻油華供養佛故，佛便授王決曰：却後八萬劫，劫名喜觀，王當為佛，佛號淨其。闍王太子名旃陀和利，時年八歲。見父受決，甚大歡喜，即脫身眾寶，以散佛上。曰：願淨其佛所，我作金輪王，得供養佛。佛般泥洹，我當承續為佛。佛言：必如汝願。佛號旃檀。
又賢愚經云：阿難白佛：不審世尊過去世中作何善根，致斯無極燈供果報？佛告阿難：過去二阿僧祇九十一劫，此閻浮提有大國王，名波塞奇。大夫人生一太子，身紫金色，相好具足。後漸長大，出家成佛，教化人民，度者甚多。爾時父王請佛及僧，三月供養。有一比丘字阿梨蜜羅，於三月中作燈檀越，日日入城，求索蘇油燈炷之具。時王女名曰牟尼，蹬於高樓，見此比丘日行入城經營所須，心生敬愍。遣人往問：何所營理？比丘報言：我今三月與佛及僧作燈檀越，求乞蘇油燈炷之具。使還報命，王女歡喜：自今已往，莫復行乞，我當給汝燈炷之具。比丘可之。於是已後，常送蘇油燈炷之具。聖及比丘誠心殷著。佛授其記：汝於來世阿僧祇劫當得作佛，名曰定光。王女牟尼聞聖及比丘授記作佛，心自念言：佛燈之物，悉是我有。比丘已記，我獨不得。作是念已，往詣佛所，自陳所懷。佛復授記，告牟尼曰：汝於來世二阿僧祇九十一劫，當得作佛，名釋迦牟尼，十號具足。王女聞記，歡喜發心，化成男子，重禮佛足，求為沙門。佛便聽之，精修不息。由昔燈明布施，從是已來，無數劫中，天上人間，受福自然，身體殊異，超絕餘人。至今成佛，受此燈明之報。
又施燈功德經云：佛告舍利弗：或有人蘇於佛塔廟諸形像前而設供養故，奉施燈明乃至以少燈炬或油塗然，持以奉施，其明唯照一道一階。舍利弗如此福德，非是一切聲聞緣覺所能可知，唯佛如來乃能知也。求世報者，福德尚爾，況以清淨深樂心，相續無間，念佛功德。照道一階，福德尚爾，何況全照一切階道也。或二、三、四階道，或塔身一級、二級乃至多級，一面、二面乃至四面，乃至佛形像。舍利弗，彼所然燈，或時速滅，或風吹滅，或油盡滅，或炷盡滅，或俱盡滅，如是少時於佛塔廟奉施燈明，為信佛法僧故，如是少燈奉施福田，所得果報福德之聚，唯佛能知。少燈尚多不可算數，況我滅後，於佛塔寺若自作，若教他作，或然一燈、二燈乃至多燈，香華纓絡寶幢幡蓋及餘種種勝妙供養。復次，若人於佛塔廟施燈明已，臨命終時，得三種明。何等為三？一者、彼人臨命終時，先所作福悉皆現前，憶念善法，而不忘失。因此念已，心生踊悅。二者、因此便能起念佛心，能行布施，得欣喜心，無有死苦。三者、因此便得念法之心。又舍利弗，彼人臨命終時，更復得見四種光明。何等為四？一者、臨終見於日輪，圓滿踊出。二者、見淨月輪，圓滿踊出。三者、見諸天眾一處而生。四者、見於如來應正遍知坐菩提樹，垂得菩提。自見己身尊重如來，合十指掌，恭敬而住。又舍利弗，於佛塔廟施燈明已，於臨終時得見如是四種光明。死已便生三十三天。生彼天已，於五種事而得清淨：一者、得清淨力，二者、於諸天中得殊勝威德，三者、常得清淨念慧，四者、常得聞於攝意之聲，五者、而得眷屬常護彼意，心得欣喜。於彼天宮捨壽命已，不墮惡趣，生於人中最上種姓，信佛法家。其時世間若無佛者，亦不在輕賤吉凶邪見家生。由施燈已，復得四種可樂之法。何等為四？一者色力，二者資財，三者大善，四者智慧。若人住於大乘，於佛塔廟施燈明已，得於八種可樂勝法。何等為八？一者、獲勝肉眼。二者、得於勝念無能測量。三者、得於勝達分天眼。四者、為於滿足修集道故，得不缺戒。五者、得智滿足，證於涅槃。六者、先所作善得無難處。七者、所作善業得值諸佛，能為一切眾生之眼。八者、以彼善根得轉輪王，所得輪寶，不為他障，其身端正成為帝釋，得大威力，具足十眼，或為梵王，善弘梵事，得大禪定。舍利弗，以其迴向菩提善根，得是八種所樂勝法。又舍利弗，若人於如來前見他施燈，信心清淨，合十指掌，起隨喜心。以此善根得於八種增上之法。何等為八？一者、得增上色，二者、得增上眷屬，三者、得增上戒，四者、於人天中得增上生，五者、得增上信，六者、得增上辯，七者、得增上聖道，八者、得阿耨菩提。又告舍利弗：有五種法最為難得。一者、得人身難。二者、於佛正法得信樂難。三者、樂於佛法，得出家難。四者、具清淨戒難。五者、得漏盡難。一切眾生於是五法言為難得，汝等已得。
又燈指經云：昔王舍城五山圍繞，於五摩伽陀最處其裏。諸勝智人修梵行者，咸以此地莊嚴殊特，心生喜樂，自遠而來，雲集其中。爾時城中有一長者，其家巨富，庫藏盈溢，如毘沙門。然無子嗣，禱祀神祇，求乞有子。其婦不久便覺有娠。滿足十月，生一男兒。是兒先世宿殖福因，初生之日，其手一指，出大光明，明照十里。父母歡喜，即集親族及諸相師，施設大會，為兒立字。因其指光，字曰燈指。集諸會者，覩其異相，歎未曾有。時此會中有婆羅門，名曰婆修，博聞多知，事無不曉。見兒奇相非常，含笑而言：此兒或是那羅延天，帝釋提桓因日之天子，諸大德天來現生也。時兒父母聞是語已，倍增歡喜。七日設大施會，舉國知聞，上徹於王。闍王聞已，即勅將來。長者受教，尋即抱兒詣王宮門。值王宴會，通啟不得。其兒指光徹照宮庭，赫然大明，照于王身，及以宮觀。一切雜物，斯皆金色。其光遍照於王宮內，王即怪問：此光何來，忽照吾宮？將非世尊欲化眾生，至我門邪？又非大德諸天釋提桓因日天子等下降來邪？王尋遣人往門外看。使人見已，還入白王：向者大王所喚小兒，今在門外。此小兒手在乳母肩上，其指出光明來徹照，故有此光。王勅使言：瞻覩已，而作是言：外道六師稱無因果，真為誑惑。若無因果，云何此兒得有此光？以此觀之，諸外道輩陷諸眾生，顛墜惡趣。定知此兒非自在天等自然而有，必因宿福，獲斯善報。始知佛語，審諦不虛。而不修福，一何怪哉！王言：今猶未審此指光曜，或因於日，而有此明，或因於月，而有此明。必欲驗者，須待夜半。既至日暮，即以小兒置于象上，在前而行。王將群臣共入園中。而此小兒指光所照，幽闇大明。觀視園中鳥獸華菓，與晝無異。王觀此已，喟然歎曰：佛之所說，何期真妙！我於今日，於因於果，生大堅信，深鄙六師愚迷之甚。是故於佛倍生宗仰。於時耆域即白王言：假令貧窮，尚應罄竭而修善業，況復富饒而不作福。如是語頃，天已平曉，還將燈指入于王宮。王甚歡喜，大賜珍寶，放令還家。燈指漸大，其父長者為求婚所。選擇高門，娉以為婦。長者既富，禮教先備，閨門雝穆，資產轉盛。夫盛有衰，合會有離。長者及母，俱時喪亡。譬如日到沒處，暉光潛翳。如日既出，月光不現。如火為灰，熾焰永滅。強健好色，為病所壞。少壯之年，為老所侵。所愛之命，為死所奪。父母既終，生計漸損。而此燈指少長富逸，不閑家業。惡伴交游，恣心放意，耽惑酒色，用錢無度。倉庫貯積，無人料理，如月盈昃，闇轉就損。時彼國法，歲一大會，集般舟山。于時燈指服飾嚴從，詣彼會所。時後群賊知燈指未還，伺其空便，往到其家，劫掠錢財，一切盡取。燈指暮歸，見已舍內為賊劫掠，唯有木石塼瓦等。見此事已，悶絕躄地。傍人水灑，方得惺寤。憂愁啼哭，而作是念：我父昔來廣作方宜，修治家業，劬勞積聚。倉庫財寶，是父所為。生育我身，見有委付。如何至我不紹父業，浮游嬾墮，為人欺夌欠。父之餘財，一旦喪失，倉庫空虛，畜產迸散。當于爾時，指光亦滅。其妻厭賤，捨棄而走。僮僕逃失，親里斷絕。極親厚者反如怨讎。貧窮之人，如起屍鬼，一切悑畏，能毀盛年。好色氣力，名聞種族，門戶智慧，仁義信行，悉能壞之。我之貧厄，世間少比。正欲捨身，不能自殞。當作何方，以自存濟。復作是念：世人所鄙，不過擔屍。此事雖惡交，無供世受苦之業。有人聞語，即雇擔屍。燈指取直，尋從其言，擔負死人到於冡間，意欲擲棄。于時死人急抱燈指，譬如小兒抱其父母，急捉不放。盡力挽却，不能得去。死人著脊，猶如胡膠，不可得脫。排推不離，甚大悑畏。作是念言：我於今日擔此死屍，欲何處活？即詣旃陀羅村語言：誰能却我背上死屍，當重相雇。諸旃陀羅詳共盡力，共挽却之，亦不肯去。餘見之者，罵燈指言：狂人，何為擔負死屍，入人村落。競以杖石而打擲之。身體傷破，痛懼並至。有人憐愍，將其詣城。既到城門，守門之人逆遮打之，不得近門。此何癡人，擔負死屍，欲來入城。自見己身被諸杖木，身體皆破，甚懷懊惱，發聲大哭。由我貧困，不擇作處，為斯賤業。如何一旦復值苦毒。寧作餘死，不負屍生。且哭且言。時守門者，深生憐愍，放令還家。到自空室，先同乞索諸貧人等，共住之者，遙見死屍在其背上，悉皆捨去。既到舍已，屍自墮地。燈指于時逾增惶悑，悶絕躄地，久乃得蘇。尋見死屍手指純是黃金。雖復悑畏，見是好金，即前視之。以刀試割，實是真金。既得金已，心生歡喜。復前剪頭項手足。如是剪已，尋復還生。須臾之頃，金頭手足，其積過人。譬如王者失國，還復本位。如盲得眼，視照明了。燈指歡喜，亦復如是。庫藏珍寶，倍勝於前。威德名譽，有過先日。親里朋友妻子僮僕，一切還來。燈指歎曰：嗚呼怪哉！富有大力，能使世人來歸亟疾。嗚呼怪哉！貧有大力，能使所親捨我亟速。我先貧時，素有所親昵交游道絕，聊無一人與我語者。今日一切顒顒承事，合掌恭敬。假使生處如天帝釋，勇力如羅摩，知見如天師，若無錢財，都無所直。富者不問愚智，皆稱好人。實無所知，人以為智，亦得勇健諸善名聞。雖復醜陋老弊，少壯婦女樂至其邊。阿闍世王聞其還富，尋即遣人來取其寶，其所取者盡是死人。還擲屋中，見是真金。燈指知王欲得此寶，即以金頭手足以用上王。王既得已，齎之還宮。於後燈指作是思惟而說偈言。
五欲極輕動，如電毒蛇蟲。
榮樂不久停，即生厭患心。
尋以珍寶施與眾人，於佛法中出家求道，精勤修習，得阿羅漢。雖獲道果，而此屍寶常隨逐之。比丘問佛：燈指比丘以何因緣，從生已來有是指光？以何因緣受此貧困？復以何因緣有此屍寶常隨逐之？佛告比丘：至心諦聽，吾當為汝說其宿緣。燈指比丘乃往古世生波羅柰國大長者家，為小兒時，乘車在外游戲。晚來門戶已閉，大喚開門，無人來應。良久母來，與兒開門。瞋罵母言：舉家擔死人去耶？賊來劫耶？何以無人與我開門。以是業緣，死墮地獄。地獄餘報，還生人中，受斯貧困。光指因緣，屍寶因緣，為汝更說。過去九十一劫有佛名毘婆尸。彼佛入涅槃後，佛法住世。燈指爾時為大長者，其家大富。往至塔寺，恭敬禮拜。見有泥像，一指破落。尋治此指，以金薄薄之。修治已訖，尋發願言：我以香華伎樂供養治像功德因緣，願生天上人間，常得尊豪富貴。假令漏失，尋還得之。使我於佛法中出家得道。以治佛指故，得是指光及死屍寶聚。以惡口故，從地獄出時貧窮果報。以是因緣，少種福業於形像，所得是福報乃至涅槃。形像尚爾，況復如來法身者乎。
又譬喻經云：昔佛在世時，佛大弟子大目揵連乘通往到忉利天上，入帝釋園游行觀看。見一天女形貌端正，光明照曜，與眾超絕。目連見已，即問天女：汝本前身種何福緣，今受此報，奇妙無量？天女答曰：我本前身時作瓶沙王宮中使人。時王宮中有佛精舍，我時夜入，見佛塔中暗無光明。我即然燈，著精舍中。由是因緣，今受此身，光明殊妙，天堂受福，快樂無極。又譬喻經云：昔佛在世時，諸弟子中德各不同。如舍利弗智慧第一，大目連神通第一，如阿那律天眼第一，能見三千大千世界，乃至微細，無幽不覩。阿難見已，而白佛言：此阿那律宿有何業，天眼乃爾？佛告阿難：乃往過去九十一劫，毘婆尸佛入涅槃後，此人爾時身行劫賊，入佛塔中，欲盜塔物。時佛塔中佛前然燈，其燈欲滅，賊即以箭正燈使明。見佛威光，嗇欠然毛豎，即自念言：他人尚能捨物求福，我云何盜。便捨而去。緣正燈炷福德因緣，從是以來九十一劫常生善處，漸捨諸惡，福祐日增。今得值我，出家修道，得阿羅漢。於眾人中天眼徹視，最為第一。何況有人至心割捨，然燈佛前，所獲福德，難可稱量。
又智度論云：若人盜佛塔中珠及盜燈明，死墮地獄。若出為人，世世生盲。
又灌頂經云：救脫菩薩白佛言：若族姓男女其有尫羸著床，痛惱無救護者，我今當勸請諸眾僧七日七夜齋戒，一心受持八禁，六時行道，四十九遍讀是經典。勸然七層之燈，懸五色續命神幡。阿難問言：續命幡燈法則云何？神幡五色，四十九尺。燈亦復爾。七層之燈，一層七燈，燈如車輪。若遭厄難，閉在牢獄，枷鎖著身，亦應造立幡燈，放諸雜類眾生，至四十九，可得過度危厄之難，不為諸橫惡鬼所持。
又超日明三昧經云：日天王與無數天人來詣佛所，稽首言：以何等行得為日天，照四天下？復以何緣而為月天，照除夜冥？佛言：有四事：一、常喜布施，二、修身慎行，三、奉戒不犯，四、然燈於佛寺。若於父母沙門道人皆殖光明，又身口意行不殺等十善。佛言：又有四事得為月王：一、布施貧匱，二、奉持五戒，三、恭事三尊，四、冥設燈光於君父師等。
又僧祇律云：佛言：從今日聽然燈時，當置火一邊，漸次然之。當先然照金剎及佛形像，先禮拜已，當出，次然餘處。滅時不得卒滅，當言：諸大德，欲滅燈。不聽用口吹滅，聽以手扇滅及衣扇滅。當羇折頭燋去。入時不得卒入，當唱言：諸大德，燈欲入。始得入之。若不如是，越威儀法也。
又三千威儀云：然燈有五事：一、當持淨巾拭中外令淨。二、當作淨炷。三、當自作麻油。四、著膏不得令滿，亦不得令少。五、當護令堅，莫懸妨人道。
又五百問事云：續佛光明，晝不得滅。佛無明闇，以本無言念齊限，故滅有罪。
又大唐三藏波頗師云：佛前燈無處取燈，以物傍取，不損光者得。
頌曰：
藕樹交無極，華雲衣數重。
織竹能為象，縛荻巧成龍。
落灰然甤盛，垂油濕畫峯。
天宮儻若照，燈王復可逢。
宋京師南㵎寺有釋道冏，姓馬，扶風人。初出家為道懿弟子。懿病，常遣冏等四人至河南霍山採鍾乳。入穴數里，跨木度水，三人溺死，炬火又亡，冏判無濟理。冏素誦法華，唯憑誠此業，又存念觀音。有項，見一光如熒光，追之不及，遂得出穴。於是進修禪業，節行彌新。頻作數度普賢齋，並有瑞應。或見胡僧入坐，或見騎馬人至，並未敘暄涼，儵忽不見。後與同學人，南游上京，觀矚風化。夜乘氷度河，中道氷破，三人沒死。冏又歸誠觀音，乃覺脚下如有一物臲卼，復見赤光在前，乘光至岸。達都，止南㵎寺，常以般舟為業。嘗中夜入禪，忽見四人御車至房，呼令上乘。冏欻不自覺，已見身在郡後沈橋間。見一人在路坐胡床，侍者數百人。見冏驚起曰：坐禪人耳。彼人因語左右曰：向止令知處而已，何忽勞屈法師。於是禮拜執別，令人送冏還寺。扣門良久，方開入寺，見房猶閉。眾咸莫測其然。宋元嘉二十年臨川康王義慶携往廣陵，終於彼也。
隋西京淨住寺釋法純，姓祝氏，扶風始平人也。性愛定林，情兼拯溺。嘗於道場然燈，遂感燈明續焰，經于一七夜，不添油炷，而光曜倍常。私密異之，為滅累之嘉相也。又油瓮所止，在佛堂內，忽然不見。乃經再宿，還來本處，而油滿如故。每於夜靜，聞有說法教授之聲，異香尋隙，氣衝於外。就而視之，一無所見。識者以為幽祇所集故也。至仁壽三年，遂覺不愈，閉室靜坐，而無痛所。白衣童子手捧光明，立侍於右。弟子慧進入問：此是何人？答曰：是第六欲天頻來命我。但以諸天著樂，竟不許之。由妨修道故也。常願生無佛法處，教化眾生。慎勿彰言。死後門徒為建齋修福，道俗湊集，並在純前，有雙鴿飛來，入純房內，在衣桁上，注目看純。雖人觸捉，都無有懼。純云：任之勿捉。至暮方逝。與眾辭別，不覺餘想。卒于淨住，春秋八十有五，即仁壽三年五月十二日也。
唐蜀川簡州三學山寺，至隋開皇十二年，寺東壁有佛跡現，長尺八寸，闊七寸。兼有神燈自空而現，每夕常爾，齋日則多。有州宰意欲尋之，乘馬來寺。十里已外，空燈列見，漸近漸昧，遂並失之。返還十里，如前還見，至今不絕。初出一燈至大，從此大燈流散四空，千有餘現。遇大風起，吹此小燈還滅。滅已，大燈還出，小燈流散四空，迄至天明始滅。每月於六齋日，常出如此。至貞觀末，有僧法藏，以乞為心，不護細行。夜宿寺中，有大神衣甲羽冑，從門中拔出，擲于寺外七里，傷足，餘無所損。夜還返寺，重門皆閉。後遂改勵，精勤道業。
依道宣律師感通記云：律師問天人曰：其蜀地簡州三學山寺空燈常照，因何而有？答曰：山有菩薩寺。迦葉佛正法時初立，有歡喜王菩薩造之，寺名法燈。自彼至今，常明空表。有小菩薩三百人，斷粒遐齡，常住此山。此燈又是山神李特續後供養。故至正月，處處然燈以供佛寺。
夫因事寤理，必藉相以導真；瞻仰聖容，敬神幡以薦奉。是以育王創遺身之塔，架逈浮空；魏主起通天之臺，仁祠切漢。於是華幡飄颺，冀騰翥於大千；珠紫相映，吐輝煥於百億。慧風或動，清昇之業有徵；微吹時來，輪王之報無盡也。
如迦葉詰阿難經云：昔阿育王自於境內立千二百塔，王後病困，有一沙門省王病，王言：前為千二百塔，各織作金縷幡，欲手自懸幡散華，始得成辨，而得重病，恐不遂願。道人語王云：王好叉手一心。道人即現神足，應時千二百寺皆在王前。王見歡喜，便使取金幡金華，懸諸剎上。塔寺低昂，即皆就王手。王得本願，身復病愈，即發大意，延壽二十五年。故名續命神幡。
又普廣經云：若四輩男女若臨終時，若已過命，於其亡日，造作黃幡，懸著剎上，使獲福德，離八難苦，得生十方諸佛淨土。幡蓋供養，隨心所願，至成菩提。幡隨風轉，破碎都盡，至成微塵。幡一轉時轉輪王位，乃至吹塵小王之位，其報無量。燃燈供養，照諸幽冥，苦痛眾生，蒙此光明，互得相見。緣此福德，拔彼眾生，悉得休息。述曰：何故經中為亡人造黃幡，掛於剎塔之上者？答曰：雖未見聖解，可以義求。此五大色中，黃色居中，用表忠誠。引生中陰，不之邊趣，冀生中國也。又黃色像金，鬼神冥道將為金用。故解祠之時，剪白紙錢，鬼得白錢用，剪黃紙錢，得金錢用。故譬喻經云：時有穀賊盜主人穀盡，主人捉得，責言：汝何以盜我穀盡？汝是何神？穀賊言：將我至路，有人知我。名道逢黃馬車乘，衣服皆黃。黃衣人問云：穀賊，汝何在此？主人方知是穀賊。主人又問云：乘馬黃衣是誰？穀賊言：是黃金之精，以報主人食粟之直。主人因此得金，用不可盡也。良由人鬼趣殊，感見各別。故聖制黃幡，為其亡人掛之剎塔，令尋之得寶，救濟亡靈也。
又百緣經云：昔佛在世時，迦毘羅衛城中有一長者，其家巨富，財寶無量，不可稱計。生一男兒。端正殊妙，與眾超絕。其兒初生，於虛空中有一大幡，遍覆城上。父母見已，歡喜無量，因為立字名波多迦。年漸長大，求佛出家，得阿羅漢，三明六通，具八解脫。比丘見已，而便白佛言：此波多迦宿殖何福，生便端正，與眾超絕，於虛空中有大幡蓋遍覆城上，又值世尊出家得道。佛告比丘：乃往過去九十一劫，毘婆尸佛入涅槃後，時有王名槃頭末帝，收其舍利造四寶塔，高一由旬，而供養之。時有一人，於彼塔邊施設大會，作一長幡，懸著塔上，發願而去。緣是功德，從是以來九十一劫，不墮惡道，天上人中，常有大幡覆蔭其上，受福快樂。乃至今者遭值於我，出家得道。
又菩薩本行經云：昔佛在世，與諸比丘及與阿難從欝卑羅延國遊行村落。時天盛熱，無有陰涼。有放羊人見佛涉熱，即起淨心，編草作蓋。用覆佛上。遊隨佛行，去羊大遠，放蓋擲地，還趣羊邊。佛便微笑，告阿難言：此放羊人以恭敬心而以草蓋用覆佛上。以此功德，十三劫中不墮惡道，天上人間，生尊貴家，快樂無極，常有自然七寶之蓋而在其上。竟十三劫，出家修道，成辟支佛，名阿耨婆達。
頌曰：
寶剎承高露，綺綵映空天。
宛轉雲間颺，倒覆似紅蓮。
霞幡開錦色，香氣合鑪煙。
飄颻無定所，祇為本輕旋。
池照萬影現，泉弄百華鮮。
夙夜風吹動，重疊輪王緣。
舉仰無厭足，結侶感留連。
何知色中綵，招福壽長延。
宋劉琛之，沛郡人也，曾在廣陵逢一沙門，謂琛之曰：君有病氣，然當不死。可作一二百錢食飯飴眾僧，則免欺患。琛之素不信法，心起忿慢。沙門曰：當加祇信，勿用為怒。相去二十步，忽不復見。琛之經七日便病，時氣危頓殆死。至九日方晝，如夢非夢，見有五層佛圖在其心上。有二十許僧，繞塔作禮。因此而寤，即得大利，病乃稍愈。後在京師住，忽有沙門，先不相識，直來入戶曰：君有法緣，何不精進。琛之因說先所逢遇。答曰：此賓頭盧也。語已便去，不知所向。琛之以元嘉十七年夏於廣陵遙見慧汪精舍前幡蓋甚眾，而無形像。馳往觀之，比及到門，奄然都滅。
敬尋釋迦降神羅衛，託質王宮。智實生知，道惟遍覺。演慧明於百億，注法雨於大千。靈像周於十方，寶塔遍於法界。名香欝馥，似輕雲而散霧；寶華含彩，若倒藕而垂蓮。虔誠供養，同趣法筵；叩頭彈指，俱霑福利也。
如佛說華聚陀羅尼經云：佛言：若復有人於如來滅度之後，行於曠路，見如來塔廟，能持一華一燈，若一團泥用塗像前，以用供養。乃至能持一錢施於佛像，為補治故。若以一掬水用灑佛塔，除去不淨。以華香供養，舉足一步詣於塔寺。若一稱南無佛。欲使此人墮三惡道百千萬劫，終無是處。
又正法念經云：若有眾生持香塗佛塔，命終生香樂天，與諸天女常相娛樂。從天命終，得受人身，生大富家。
又阿闍世王經云：過去無數劫，有佛號一切度，與其眷屬俱行分衛。有三長者子，嚴服共戲。見佛及諸菩薩光明巍巍，互相指示，而吾等當共供養。二兒答言：既無香華，當用何物？其一兒脫頭上白珠以著手中，便謂二兒：可以供佛。二兒學之，解頭上白珠著其手中，即至佛所。一兒復問二兒：持是功德以何求索？其一兒言：願如佛右面比丘。其一兒言：願如佛左面神足比丘。二兒共問一兒。報言：我欲如佛。八千天子皆言：善哉！若如所言，天上天下一切蒙恩。是三小兒已到佛前，各以白珠而散佛上。二兒發聲聞意者，珠在佛肩上。其一兒發菩提心者，珠在佛頭上，化為珠華交露之帳，其中有佛。佛告舍利弗：中央兒者，則我身是。右面兒者，舍利弗是。左面兒者，目連是。舍利弗，汝等本畏生死故，不發菩提心，欲疾泥洹。觀此一兒發阿耨菩提，故得成佛。
又採華授決經云：時有羅閱國王使十餘人常採好華，以給王家。後宮貴人一日出城採華，遇佛發心，稽首為禮。心自念言：寧棄身命，以華上佛，并散聖眾。縱使見害，不墮苦痛。便以華散佛及聖眾，却自歸命，一心重禮。佛知其念，甚慈愍之，具為說法。諸採華人皆發道意。佛即授決，後當得佛，號曰妙華。時採華夫還家中，與二親別：我今命盡，為王見殺。父母愕然，問何罪咎？具答所由。無華貢王，必見危命，故辭別耳。二親聞之，益以愁慼。發篋視之，滿中好華，香徹四面。父母告曰：可以進王。時王大瞋，見不時來，將人反縛，罪當棄市。入宮見王，面色不變。王怪問之：汝等罪過，命在當殺，何故不懼？即白王曰：人生有死，物成有敗。每以非法，不惜身命。朝來採華，值佛供上。以知違令，罪當合死。寧以有德而死，不以無德而存。還視華篋，續滿如故，皆是如來恩仁所覆。王甚怪之，心不信然。故詣佛所，問佛是意。佛言：實然。此人至心欲度十方，不惜身命，故取眾華以散佛上。意無想報，以得受決，將來成佛，號曰妙華。王大歡喜，解縛悔過自責：愚意不及菩薩，唯原其罪。佛言：善哉！能自改者，與無過同。
又百緣經云：佛在舍衛國祇樹給孤獨園。爾時世尊將諸比丘，著衣持鉢，將詣乞食。至一衖中，有一婦女，抱一小兒，在衖坐地。時彼小兒逢見世尊，心懷歡喜，從母索華。母即與買。小兒得已，持詣佛所，散於佛上。於虛空中，變成華蓋，隨佛行住。小兒見已，甚大歡喜，發大誓願：以此供養善根功德，使我來世得成正覺，過度眾生，如佛無異。爾時世尊。見此小兒發是願已，佛即微笑，從其面門，出五色光，繞佛三匝，還從頂入。爾時阿難前白佛言：如來尊重，不妄有笑。以何因緣，今日微笑？唯願世尊敷演解說。佛告阿難：汝今見此小兒以華散我，於未來世，不墮惡趣，天上人中，常受快樂。過十三阿僧祇，成辟支佛，號曰華盛。廣度眾生，不可限量。是故笑耳。爾時諸比丘聞佛所說，歡喜奉行。
又百緣經云：佛在舍衛國祇樹給孤獨園。時彼城中豪富長者，皆共聚集，詣泉水上，作唱伎樂，而自娛樂。為波羅柰國作華鬘會，時彼會中遣於一人詣林採波羅柰華作鬘。時採華人還來會所，路見世尊，相好光明，普曜如百千日。心懷歡喜，前禮佛足，以所採華散佛而去。還復上樹採華，枝折墮死。命終生忉利天，端正殊妙，以波羅柰華而作宮殿。帝釋問曰：汝於何處造修福業，而來生此？以本因緣具報帝釋。爾時帝釋以偈讚曰：
身如真金色，照曜極鮮明，
容顏貌端正，諸天中最勝。
爾時天子即說偈答帝釋曰：
我蒙佛恩德，散以波羅華，
由是善因緣，今得是果報。
爾時天子即共帝釋來詣佛所。佛為說法，心開意解，破二十億邪見業障，得須陀洹果。心懷欣慶，即於佛前說偈讚佛：
巍巍大世尊，最上無有比。
父母及師長，功德無有及。
乾竭四大海，超越白骨山。
閉塞三惡道，能開三善門。
又雜寶藏經云：爾時天女說偈曰：
我昔以華鬘，奉迦葉佛塔。
今生於天上，獲是勝功德。
生在於天中，報得金色身。
又薩婆多論云：若四方僧地不得作塔。為佛法，自為種殖，若僧和合者得，不和合者，不得作之。若僧地有種種華，應淨人取，次第與僧，隨意供給。不得私取自供養三寶。若華多，僧取不盡，若僧和合，聽隨意取之。若僧坊內，不得起塔作像，以近人臭穢不清淨故。若重閣舍，若經像在下重，不得在上住。若塔地華不得供養僧法，正應供養佛。此華亦得賣取錢，以供養塔用。若屬塔水，以供塔用。設用有殘，若致功力是塔人者，應賣此水，以錢屬塔。不得餘用，用則計錢犯。若塔內無人，致水功力，一由僧人，殘水多少，善好籌量用之。
又文殊問經云：爾時文殊師利白佛言：世尊，諸供養餘華用治眾病，其法云何？佛告文殊：華各別祝一百八遍。
誦佛華祝曰：
南無佛闥寫治莎呵。
般若波羅蜜華祝曰：
那末柯盧履般若波羅蜜多商莎呵。
佛足華祝曰：
那莫波陀制點耽鹽莎呵。
菩提樹華祝曰：
南無菩提逼力龕嵐莎呵。
轉法輪處華祝曰：
南無達摩斫柯羅夜莎呵。
塔華祝曰：
那莫鍮跋耶莎呵。
菩薩華祝曰：
南無菩提薩埵野莎呵。
眾僧華祝曰：
那莫僧伽野莎呵。
佛像華祝曰：
那莫波羅底耶莎呵。
佛告文殊師利：用此華，若諸四眾能信修行，應當早起清淨澡浴漱口，念佛功德。恭敬此華，不以足蹈，及跨華上。如法執取，安置淨器。若人患寒熱額痛，皆以冷水摩華，以用塗身。若吐痢出血，或腹內煩疼，以漿飲摩華，當服此華飲。若口有瘡，以㬉水摩華，含此華汁。若天雨不止，於空閑處，以火燒華，令雨即止。若天亢旱，在空閑處，以華置水中，復祝冷水，更灑華上，天即降雨，若牛馬等本性不調，以華飴之，即便調伏。若諸果樹華實不茂，以冷水牛糞摩取華汁，以灌其根，不得踐蹹，華實即多。若田中多水，苗稼損減，擣華為末，以散田中，即得滋長。若國中疾病，以冷水摩華塗螺鼓等，吹擊出聲，聞者即愈。若敵國怨賊欲來侵境，以水摩華，在於彼處用灑散之，即得退散。若於高山有盤石處，眾多比丘於石上摩華，摩華既竟，相與禮拜，久後石上自生珍寶。佛告文殊：一一誦滿一百八遍，此祝章句汝於處處當說。如佛華法，餘華亦爾。
又華嚴經云：昔人中有香，名大象藏，因龍鬪生。若燒一丸，興大光明，細雲覆上，味如甘露，七日七夜，降香水雨。若著身者，身則金色。若著衣服，宮殿樓閣，亦悉金色。若有眾生得聞此香，七日七夜，歡喜悅樂滅一切病，無有橫枉。遠離恐悑危害之心，專向大慈，普念眾生。我知彼已而為說法，令無量眾生得不退轉。又牛頭旃檀香，從離垢山生。若以塗身，火不能燒。
又百緣經云：昔佛在世時，迦毘羅衛城中有一長者，其家巨富，財寶無量，不可稱計。生一男兒，容貌端正，世所希有。身諸毛孔，出旃檀香，從其口出優鉢華香。父母見已，歡喜無量，因為立字，名旃檀香。年漸長大，求佛出家，得阿羅漢果。比丘見已，而白佛言：此旃檀香宿殖何福，生於豪族，身口出香，又值世尊，出家得道。佛告比丘：乃往過去九十一劫，毘婆尸佛入涅槃後，時有王名盤頭末帝，收其舍利造四寶塔，高一由旬，而供養之。時有長者入佛塔中，見地破落，和泥塗治，以旃檀香坌散其上，發願而去。緣是功德，從是以來九十一劫，不墮惡道，天上人中，身口常香，受福快樂。乃至今者，遭值於我，出家得道。
又大莊嚴論云：佛言：我昔曾聞迦葉佛時有一法師，為眾說法，於大眾中讚迦葉佛。以是緣故，命終生天，於人天中，常受快樂。於釋迦文佛般涅槃後百年，阿輸迦王時，為大法師，得阿羅漢。常有妙香，從其口出。時彼法師去王不遠，為眾說法，口中香氣達於王所。王聞香氣，心生疑惑，作是思惟：彼比丘者，為和妙香含於口耶？香氣乃爾。作是念已。語比丘言：開口漱口。猶有香氣。比丘白王，何故語我張口漱口？時王答言：我聞香氣，心生疑故，使張口及以漱口，香氣逾盛。唯有此香口比丘，餘無所有。王語比丘：願為我說。比丘微笑，即說偈言：
天地自在者，今當為汝說。
此非沈水香，復作華葉莖。
旃檀等諸香，和合能出是。
我生希有心，而作如是言。
由昔讚迦葉，便獲如是香。
彼佛時已合，與新香無異。
晝夜常有香，未曾有斷絕。
又日雲經云：香烟不盡放地，得越棄罪，盡五百歲墮糞屎地獄。何以故？由放恣心故。又夜問經云：莊嚴供養具，以口吹去灰者，墮優鉢羅地獄，傍報作風神王。又要用最經云：鼻嗅香者，由減香氣，無其福德。正報墮波頭摩地獄，未來世鼻根無香味。又曰：供養經云：供養時香，不合閉者，墮黑糞屎地獄，盡其半劫受罪，得無信慧報。何以故？由起不氣坌香故。
又三千威儀云：燒香著佛前有三事：一易中故香，二、當自出香，三、當布與人。具香鑪有三事：一、當先倒去故灰，拾取中香聚一面。二、當拭令淨，乃著火，還取故香著中。三、火著時熾然，不得吹令炭滅。
頌曰：
久厭無明樹，方欣柰苑華。
始入香山路，仍逢火宅車。
慈父屢引接，幼子背恩賒。
雖寤危藤鼠，終悲在篋蛇。
鹿苑禪林茂，鷲嶺動枝柯。
定華發智果，乘空查度河。
法雨時時落，香雲片片多。
若為將羽化，來濟在塵羅。
昔宋永嘉年中，有外國三藏法師求那跋摩勅延祇桓寺。每於講說，四眾雲會。嘗夏安居竟，信心看採雜華施僧座下。中竟檢視，唯跋摩所坐，鮮榮如初。預知死時，依日先洗浴，叉手誦經，端坐而化。身體香軟，於座下得手迹遺文一卷，其偈曰：
摩羅婆國界，阿蘭若寺中。
我初得聖果，道迹離諸漏。
若於師子國，村名劫波利。
進修得三果，是名斯陀含。
文帝深加悅懌。又於屍所見一物，狀若龍蛇，長一丈許，直上昇天。僧眾悲戀，乃依外國法，香薪闍維起塔。。
齊栖霞寺在南徐州琅邪郡江垂北鄉頻佳里攝山之中，齊高士平原明僧紹以宋太始中起造，嘗聞法鍾自響。山舍去村五六里。宋昇明中，村民平旦，並見半山有幡蓋羅列，煙光五色，映照虛空。男女瞻望，皆言是實。競來觀視，了無所見。時有法度法師於山舍講無量壽經。中夜忽有金光照寺，於其光中如有臺館，形像弘宣。寺中僧眾及淨人等小不如法，及白衣賓客有穢濁入寺者，虎即出現，吼噭巡房，響振山谷，至今猶爾。或有念誦，小有疲懈，山神現形。又著烏衣，身長一丈，手執繩索。僧眾驚懼，誦習不懈。
梁南冥真寺在祙陵縣中興里，普通五年，沙門慧釗起造。慧釗生緣姓徐，齊初隨舅在廬陵，於路拾得一襆，襆中有繡帊，帊裹有五色紙，各為一裹。始開四重，都無所見。末開最下縫紙，見光影如電，晃曜一室。因此仍感神瑞，入水不沒，入火不燃。家人以為發狂，始就籠檻，關閉甚嚴，俄而出外，乃知神力，因設虛座請福。空中有言：我是長生菩薩，應利益國土，汝可依佛法清淨供養。於是競以香華貢奉，每有靈驗。南人李叔獻繼願乞本州，後果為交州刺史。乃造沈香神景。世人以神重名華。因號為華娘神。百姓送供闐噎。齋會所餘，慧釗教化，悉以起寺。
南齊晉安王蕭子懋，字雲昌，武帝之子也。始年七歲，阮淑媛嘗病危篤，請僧行道。有獻蓮華供養佛者，眾僧以銅甖盛水，浸其華莖，欲令不萎。如此三日，而華更鮮。子懋流洟禮佛誓曰：若使阿姨因此勝和，願佛之力令華竟齋不萎。七日齋畢，華更鮮紅。看視甖中，稍有根鬚。母病尋差。當代稱其孝感也。子懋弟南海王子罕，字靈華。其母樂容華寢疾，子罕晝夜禮拜。于時以竹為燈纘。其燈照曜，訖夜極明。此纘經宿，枝葉茂盛。母病尋愈。
唐始州永安縣釋慧主，姓賈，持律第一，兼營福業。後至故鄉南山藏伏，唯食松葉。異類禽獸，同集無聲。或有山神與送茯苓甘松香來。六時行道，一時不闕。禽獸隨行，禮佛請經，似如聽仰。仍為幽顯，受菩薩戒。後有群猴言為君異也。佛日通也。主深怪異，畜生能言，罕所未有。更有祥龍飛獸集持異香，充塞山內。後有八人採弓材者，甚大驚駭，便慰主曰：聖君出世，時號開皇矣。至貞觀三年，寺有明禪師，清卓不群，白日獨坐，見無半身。向眾述曰：吾與主律師建立此寺，兩人同心。忽失半身，將不律師先去不耶！至明日食時，俗人驚云：寺家設會耶？見有四路客僧數千人入寺，今何所在。尋爾午時，主便無疾而逝，春秋八十有九。
唐雍州渭南縣南山倒豹谷，崖有懸石，文狀倒豹，因以名焉。谷有巖，像於佛面，亦號像谷。古老傳云：昔有梵僧來云：我聞此谷有像面山，七佛龕。昔有七佛，曾來此谷說法。㵎內有瞻蔔華，常所供養。近至永徽年中。南山龍池寺沙門智積聞之往尋。至谷聞香，莫知何所。深訝香氣從㵎內沙出，即撥沙看，形似茅根，裹甲沙土，然極芬馥。就水抖擻洗之一㵎皆香。將還龍池佛堂中，合堂皆香，極深美氣。山下俗人，時見此山或如佛塔，或全如佛面，挺出空際。故像頭之號，非是虛立。傍去嘉美谷甚近，即姚秦時王嘉所住也。
搜神記曰：初鉤弋夫人有罪以譴死，殯屍不臭而香。
續搜神記曰：合淝口有一大白船，覆在水中。漁人夜宿其傍，聞箏笛之音，又香氣非常發。相傳云：曹公載妓船覆於此。
異苑曰：司州衛士度母常誦經長齋，非道不行。曾出自齋堂，眾僧未食，俱望見雲中有一物下。既落其前，乃是大鉢，滿中香飯。舉坐肅然，一時敬禮。母自分賦齋，人皆七日不飢。
述異記曰：昔有人發廬山採松，聞人語云：此未可取。此人尋聲而上，見一異華，形甚可愛，其香非常。知是神異，因掇而服之，得壽三百歲。
幽明錄曰：陳相子。吳興烏程人。始見佛家經，遂學昇霞之術。及在人間齋，輒聞空中殊音妙香，芬芳清越。
許邁別傳曰：邁少名映，高平閻慶等皆就受業。初慶等方去，映燒香皆五色煙出。
浮圖澄傳曰：澄以鉢盛水燒香祝之，須臾生青蓮華。
博物志曰：西域使獻香，漢制獻香不滿斤不得受。西使臨去，乃發香器，如大豆者，試著宮門，香氣聞長安四面數十里中，經日乃歇。
扶南傳曰：頓遜國人常以香華事天神。香有多種，區撥葉華、致華、各遂華、摩夷華，冬夏不衰。日載數十車於市賣之，燥乃益香。亦可為粉，以傅身體。
述征記曰：北荒有張母墓。舊說是王氏妻，葬有年載。後開墓而香火猶燃，其家奉之，稱清水道。
世說曰：桓車騎時有陳莊者，入武當山中學道。所居有白煙，香氣聞徹。
麝香。山海經曰：翠山之陰多麝。本草經曰：麝香味辛，辟惡，殺鬼精，生中臺山。
葳蕤香。孫氏瑞應圖曰葳蕤者，王禮備至則生，本一日王者愛人命則生。一名葳香。
欝金香。周禮春官上欝人曰：欝人掌裸器。凡登禮賓客之裸事，和欝鬯以實彝而陳之。說文曰：欝鬯百草之華，遠方所貢芳物。欝人合而釀之，以降神也。
蘇合香。續漢書曰：大秦國合諸香煎其汁，謂之蘇合。廣志曰：蘇合香出大秦國，或云蘇合國。國人採之，榨其汁以為香膏，乃賣其滓與賈客。或云：合諸香草，煎為蘇合。非自然一種物也。傳子曰：西國胡言蘇合香者，獸所作也。中國皆以為怪。
鷄舌香。吳時外國傳曰：五馬州出雞舌香。續搜神記曰：劉廣，豫章人。年少未婚，至田舍，見一女，云：我是何參軍女，年十四而夭。為西王母所養，使與下土人災。廣與之纏綿，其日於席下得手巾，裹雞舌香。其母取巾燒之，乃是火浣布。南州異物志曰：雞舌香，出杜薄州，云是草萎，可含香口。俞益期箋曰：外國老胡說，眾香共是一木。木華為雞舌香。
雀頭香江表傳曰：魏文帝遣使於吳，求雀頭香。
薰陸香。魏略曰：大秦出薰陸。南方草物狀曰：薰陸香出大秦國，云在海邊，自有大樹，生於沙中。盛夏時樹膠流出沙上，夷人採取賣與人。俞益期箋曰：眾香共是一木，木膠為薰陸。
流黃香。吳時外國傳曰：流黃香出都昆國，在扶南南三千餘里。廣志曰：流黃香出南海邊國。
青木香。廣志曰：青木出交州。徐衷南方記曰：青木香出天篤國，不知形狀。南州異物志曰：青木香出天竺，是草根，狀如甘草。俞益期箋曰：眾香共是一木，木節是青木香。
栴檀香。竺法真登羅山疏曰：栴檀出外國。元嘉末僧成藤於山見一大樹，圓蔭數畝，三丈餘圍。辛芳酷烈。其間枯條數尺，援而刃之，白栴檀也。俞益期箋曰：眾香共是一木，木根為栴檀。
甘松香。廣志曰：甘松出涼州諸山。
兜納香。魏略曰：出大秦國。兜納：廣志曰。兜納出西方。
艾納香。廣志曰：艾納香出𣿖國。樂府歌曰：行胡從何來？列國持何來？氍毺𣯾㲪五木香，迷迭艾納及都梁。
藿香。廣志曰：藿香出自南諸國。吳時外國傳曰：都昆在扶南，出藿香。南州異物志：藿香出典遜，海邊國也，屬扶南。香形如都梁，可以著衣服中。俞益期箋曰：眾香共是一木，木葉為藿香。
楓香。南方記曰：楓香，樹子如鴨卵，爆乾可燒。魏武令曰：房室不潔聽得燒楓曝及蕙草。
𥴈香。廣志曰：𥴈香出自南諸國。
木蜜香。異物志曰：木蜜香名曰香樹，生千歲，根本甚大。先伐僵之，四五歲乃往看。歲月久，樹根惡者腐敗，唯中節堅貞，芬香獨在耳。廣志曰：木蜜出交州及西方。本草經曰：木香一名蜜香，味辛而溫。
𥞩香。南方草物狀曰：𥞩香莖生烏滸。
都梁香。廣志曰。：都梁出淮南。
沈香。異苑曰：沙門支法在存廣州有八尺㲩𣰆，又有沈香八尺版床。太元中王漢為州，大兒劭求二物不得。乃殺而藉焉。南州異物志曰：木香出日南。欲取當先斫壞樹，著地積久，外白朽爛，其心中堅者置水則沈香。其次在心白之間，不甚堅精，置之水中，不沈不浮，與水平者，名曰𥴈香。其最小麁白者，名曰槧香。顧微廣州記曰：新興縣悉是沈香，如同心草，土人斫之，經年肉爛盡，心則為沈香。颼益期箋曰：眾香共是一木。木心為沈香。
甲香。廣志曰：甲香出南方。范曄和香方曰：甲煎，𥴈香是也。
迷迭香。魏略曰：大秦出迷迭。廣志曰：迷跌出西海中。
零陵香。南越志曰：零陵香，土人謂為鷰草芸香。大戴禮夏小正：月採芸為廟菜。禮記月令曰：仲冬之月芸始生。說文曰：芸草似目蓿。淮南說：芸可以死而復生。
蘭香。周易繫辭曰：同心之言，其臭如蘭。易通卦驗曰：冬至廣莫風至，蘭始生。說文曰：蘭，香草也。本草經曰：蘭草，一名水香，久服益氣，輕身不老。
槐香。出蒙楚之間，故稽合述槐香賦序。
兜末香。漢武故事曰：西王母當降，上燒兜末香。兜未香者，兜渠國所獻，如大豆。塗門香聞百里。關中嘗大疫，死者相係。燒此香，死者止。
又生香。真人關尹傳曰：老子曰：真人游時各各坐蓮華之上。華徑十丈，有反生靈香，逆風聞三十里。
神香。十洲記曰：天漢三年，西國王使獻靈膠、吉光裘、神香。使者曰：起夭殘之死疾。後元年，長安城內大病，死者日百數。帝試取月氏神香燒之於城內，其死未三日皆活。芳氣經三日不歇。帝使祕錄，餘後一旦失之。
驚精香。十洲記曰：聚曰洲在西海中，上多真仙靈館宮第。北門有大樹，與楓木相似，而芳香聞數百里，名為反魂樹。扣樹能有聲如牛吼，聞者駭振。伐其根心，於玉釜中煮取汁，更微煎，令可丸，名曰驚精香，或名震靈，又名反生香，或名人鳥精，或名却死香。香聞數百里，死屍在地，聞氣乃活。
夫褒述之志，寄在詠歌之文。詠歌之文，依乎聲響。故詠歌巧則褒述之志申，聲響妙則詠歌之文暢。言詞待聲，相資之理也。尋西方之有唄，猶東國之有讚。讚者從文以結音，唄者短偈以流頌。比其事義，名異實同。是故經言：以微妙音聲，歌讚於佛德。斯之謂也。昔釋尊入定，琴歌震於石室；提婆颺唄，清響激於淨居。覺世至音，固無得而稱矣。至于末代修習，極有明驗。是以陳思精想，感魚山之梵唱；帛橋誓願，通大士之妙音。藥練勤行，受法韻於幽祇；文宣勵誠，發夢響於齋室。並能寫氣天宮，摹聲淨剎，抑揚詞契，吐納節文。斯亦神應之顯徵，學者之明範也。原夫經音為懿，妙出自然。製用可修，而研響非習。蓋所以炳發道聲，移易俗聽。當使清而不弱。雄而不猛，流而不越，凝而不滯。趣發祇鷲之風，韻結霄漢之氣。遠聽則汪洋以峻雅，近屬則從容以和肅。此其大致也。經稱深遠雷音，其在茲乎！若夫稱講聯齋，眾集永久。夜緩晚遲，香銷燭揜。睡蓋覆其六情，懶結纏其四體。於是擇妙響以昇座，選勝聲以啟軸。宮商唄發，動玉振金。反折四飛，哀悅七眾。同迦陵之聲，等神鸞之響。能使寐魂更開，惰情還肅，滿堂驚耳，列席歡心。當爾之時乃知經聲之為貴矣。
如長阿含經云：其有音聲五種清淨，乃名梵聲。何等為五？一者、其音正直，二者、其音和雅，三者、其音清徹，四者、其音深滿，五者、周遍遠聞。具此五者，乃名梵音。
又梵摩喻經云：如來說法，聲有八種：一、最好聲，二、易了聲，三、柔軟聲，四、和調聲，五、尊慧聲，六、不誤聲，七、深妙聲，八、不女聲。言不漏闕，無得其短者。
又十誦律云：為諸天聞唄心喜，故開唄聲也。
又毘尼母經云：佛告諸比丘：聽汝等唄。唄者言說之辭。雖聽言說，未知說何等法？佛言：從修多羅乃至優婆提舍，隨意所說十二部經。復有疑心。若欲次第說文，眾大文多，恐生疲厭。若略纂集好辭，直示現義，不知如何。以是因緣，具白世尊。佛即聽諸比丘引經中要言妙辭，直顯其義。爾時有一比丘。去佛不遠立，高聲作歌音誦經。佛聞，不聽用此音誦經。有五過患，同外道歌音說法。一、不名自持，二、不稱聽眾，三、諸天不悅，四、語不正難解，五、語不巧故，義亦難解。是名五種過患。
又賢愚經云:昔佛在世時，波斯匿王與兵眾至祇洹邊過。聞一比丘唄聲雅好，軍眾立聽，無有厭足。象馬竪耳，住不肯行。王與軍眾即入寺看，見唄比丘形貌矬短，醜陋極盛。王不忍看。王即問佛。今此比丘宿作何業，得斯果報？佛告王曰：乃往過去有佛出世，號曰迦葉。入涅槃後，機里毘王收取舍利，欲用起塔。有四龍王化作人形，來到王所，問：起塔事為用寶作，為用土耶？王即答言：欲令塔大，無多寶物。今欲土作，令方五里，高二十五里。龍白王言：我是龍王，故來相問。若用寶作，我當佐助。王聞歡喜。龍復語王：四城門外有四泉水。東門泉水取用作墼，變成瑠璃。南門泉水取用作墼，變成黃金。西門泉水取用作墼，變成白銀。北門泉水取用作墼，變成白玉。王聞是語，倍增歡喜。即立四監，各典一廂。其三監者作工欲成，一監懈怠，工獨不就。王行看見，以理訶責。其人懷怨而白王言：此塔太大。當何時成？王勅作人晝夜勤作，一時都訖。塔極高峻，眾寶莊嚴，極有異觀。其監見已，歡喜踊躍，懺悔前過，持一金鈴著塔亭*支頭，發其願言：令我所生音聲極好，一切眾生莫不樂聞。將來有佛，號釋迦牟尼，使我得見，度脫生死。緣於往昔嫌塔大故，生常醜陋。由持鈴懸塔亭*支頭及願見佛，從是以來五百世中，極好音聲。今復值佛，出家修道，得阿羅漢果。以是因緣，一切眾生見他作福，不應毀呰。後得惡報，悔無所及也。
如菩薩本行經云：佛告阿難：我念往昔有一如來出現於世。號曰弗沙多陀阿伽度阿羅訶三藐三佛陀。時彼佛在雜寶窟內，我見彼佛，心生歡喜，合十指掌，翹於一脚，七日七夜而將此偈讚歡彼佛。而說偈言：
天上天下無如佛，十方世界亦無比。
世界所有我盡見，一切無有如佛者。
阿難，我以此偈歎彼佛已，發如是願。乃至彼佛語侍者言：是人過於九十四劫當得作佛。號釋迦牟尼。我於彼時得受記已，不捨精進，增長功德，無量世中作梵釋天轉輪聖王。以是善業因緣力故，我得四種辯才具足，無有一人能與我論，降伏我者。我得成阿耨菩提乃至轉於無上法輪。
又涅槃經云：時迦葉菩薩即於佛前以偈讚佛：
憐愍世間大醫王，身及智慧俱寂靜。
無我法中有真我，是故敬禮無上尊。
發心畢竟二不別，如是二心先心難。
自未得度先度他，是故我禮初發心。
又寶性論偈云：
我今悉歸命，一切無上尊，
為開法王藏，廣利諸群生，
佛體無前際，及無中間際，
亦復無後際，寂靜自覺知。
既自覺知已，覺他令他覺，
是故為彼說，無畏常行道，
佛智慈悲力，能執金剛杵，
摧破諸見山，故我今敬禮。
不可思議法，非聞慧境界，
出離言語道，內心智清涼，
彼真妙法日，清淨無塵垢，
大智慧光明，普照諸世間。
能破諸曀障，覺觀貪瞋癡，
一切煩惱等，故我今敬禮，
以能知於彼，自性清淨心，
見煩惱無實，故離諸煩惱。
無障淨智慧，如實見眾生，
自性清淨心，佛法身境界，
無礙淨智眼，見諸眾生性，
遍無量境界，故我今敬禮。
又發菩提心論論主讚佛偈云：
敬禮無邊際，去來現在佛，
等空不動智，救世大悲尊。
吾師天中天兩行偈。云何得長壽兩行偈。如來妙色身兩行偈。處世界如虛空兩行偈。
開無目使視睇,化未聞以道明。
心清淨超於彼,稽首禮無上尊。
述曰：漢地流行好為刪略，所以處眾作唄，多為半偈。故毘尼母論云：不得作半唄，得突吉羅罪。然此梵唄文詞,未審依如西方出何典誥？答：但聖開作唄。依經讚偈，取用無妨。然關內關外吳蜀唄詞，各隨所好，唄讚多種，但漢梵既殊，音韻不可互用。至於宋朝有康僧會法師，本康居國人。博學辯才，譯出經典。又善梵音，傳泥洹唄，聲製哀雅，擅美於世。音聲之學，咸取則焉。又昔晉時有道安法師，集製三科，上經、上講、布薩等。先賢立制，不墜於地。天下法則，人皆習行。又至魏時。陳思王曹植，字子建，魏武帝第四子也。幼含珪璋，十歲屬文，下筆便成，初不改字。世間術藝，無不畢善。邯鄲淳于見而駭服，稱為天人。植每讀佛經，輒流連嗟翫，以為至道之宗極也。遂製轉讚七聲，昇降曲折之響。世人諷誦，咸憲章焉。嘗遊魚山，忽聞空中梵天之響，清雅哀婉，其聲動心。獨聽良久，而侍御皆聞。植深感神理，彌寤法應。乃摹其聲節，寫為梵唄，纂文製音，傳為後式。梵聲顯世，始於此焉。其所傳唄凡有六契。
如百緣經云：佛在世時，王舍城中豪富長者各相率合，設大節會，作諸伎樂而自娛樂。時有舞師夫婦二人，從南方來，將一美女。字青蓮華，端正殊妙，世所希有，聰明智慧，難可詶對。婦女所有六十四藝，皆悉備知。善解舞法，迴轉俯仰，曲得節解。作是唱言：今此城中頗有能舞如我者不？明解經論能問答不？時人答曰：有佛世尊，在迦蘭陀竹林，善能問答，使汝無疑。舞女聞已，尋將諸人，共相隨逐，且歌且舞，到竹林中。見佛世尊，猶故憍慢，放逸戲笑，不敬如來。爾時世尊見其如是，即以神力變此舞女如百年老母，髮白面皺，牙齒疎缺，傴僂而行。行時舞女自觀其身，形狀極老，而作是言：今此女身以何因緣卒有如是衰相現耶？今者必是佛之威神，使我故爾。遂於佛前深心慚愧。唯願世尊，當見原恕。爾時世尊知此舞女心已調伏，以神通力變身如前。大眾見此舞女卒老卒壯，無有常定，各生厭離，解寤無常，心開意解，有得四沙門果者，有發無上菩提心者。時彼舞女及其父母即於佛前求索出家。佛即告言:善來比丘尼。頭髮自落,法服著身,成比丘尼,精勤修習,得阿羅漢果。諸天世人,所見敬仰。時諸大眾見是事已,請說因緣。佛告大眾:乃往過去無量世時,波羅奈國王有太子,字孫陀利。入山學道,獲五神通。見緊那羅女端正殊妙,狀如諸天,作諸姿態,且歌且舞,鼓動我心,觀使染著,退失仙道。我於彼時心遂堅固,無有慾想。語彼女言:一切有為無有常定。我今觀汝形體臭穢,充滿其中,薄皮覆上,不可久保。正爾當有髮白面皺,傴僂而行。汝今何為憍慢放恣,乃至如是。向者歌聲,其音已變。何故在此作諸姿態？於是緊那羅女聞是語已，尋向仙人懺悔罪咎。因發願言：使我來世得斷生死，我於汝邊獲得道果。佛告大眾：欲知彼時王子學仙道者，則我身是。彼緊那羅女者，今青蓮華比丘尼是。由於彼時發願力故，今值我出家得道。比丘聞已，歡喜奉行。
又百緣經云：佛在世時，迦毘羅衛城中有一長者，財寶無量，不可稱計。其婦生男，端正殊妙，世所希有。年漸長大，有好音聲，令眾樂聞。值佛出家，得阿羅漢果。諸比丘等請佛為說得道因緣。佛告比丘：乃往過去九十一劫，有佛出世，號毘婆尸。入涅槃後，有國王名槃頭末帝，收取舍利，造四寶塔，高一由旬，而供養之。時有一人見此塔故，心懷歡喜，便作音樂，以繞供養，發願而去。緣是功德，九十一劫不墮三塗，天上人中，常好音聲，令眾樂聞。乃至今者遭值於我，出家得道。比丘聞已，歡喜奉行。
又百緣經云：昔佛在世時，舍衛城中有諸人民，各自莊嚴，作唱伎樂，出城游戲。至城門中，遇值佛僧入城乞食。諸人見佛，歡喜禮拜，即作伎樂，供養佛僧，發願而去。佛即微笑，語阿難言：此諸人等由作伎樂供養佛僧，緣此功德，於未來世一百劫中，不墮惡道，天上人中，最受快樂。過百劫後，成辟支佛，皆同一號，名曰妙聲。
以是因緣，若人作樂供養三寶，所得功德無量無邊，不可思議。故法華經偈云：
若使人作樂，擊鼓吹角貝，
簫笛琴箜篌，琵琶鐃銅鈸。
如是眾妙音，盡持以供養，
皆以成佛道。
又菩薩處胎經云：緊那羅住須彌山北，過小鐵圍，有大黑山，亦在十寶山間。無有佛法日月星辰。由昔布施之力。今居七寶宮殿，壽命甚長。此王本人中有大長者，興造佛塔。此緊那羅施一剎柱，成辦寺廟。復以淨食施於工匠。壽盡作胸臆神，在兩山間。先在人中為大長者，居財無量。有一沙門乞食。婦擎飯施之。乃大瞋怒。云：何乞人瞻視我婦。當令此人手脚斷壞，壽終以後，受此醜形。八十四劫常無手足。諸天醼會，皆悉與乾闥婆分番上下。天欲奏樂而其腋下汗流，便自上天。有一緊那羅名頭婁磨，琴歌諸法實相，以讚世尊。時須彌山及諸林樹皆悉震動。迦葉在座不能自安。五百仙人心生狂醉，失其神足。
又大樹緊那羅王所問經云:爾時大樹緊那羅王以己所撣琉璃之琴，閻浮檀金華葉莊嚴，善淨業報之所造作，在如來前善自調琴，及餘八萬四千伎樂。是大樹王當撣此琴鼓眾樂時，其音普皆聞此三千大千世界。是琴音聲及妙歌聲，隱蔽欲界諸天音樂。所有諸山藥草叢林悉皆遍動，如人極醉前却顛倒。須彌駊騀，涌沒不定。一切凡聖，唯除菩薩不退轉者，其餘一切聞是琴聲及諸樂音，各不自安，從坐起舞。一切聲聞放捨威儀，誕貌逸樂，如小兒舞戲，不能自持。爾時天冠菩薩語是聲聞大迦葉等：汝諸大德已離煩惱，得八解脫，云何今者各捨威儀，如彼小兒，舉身動舞。於時大德諸聲聞等答言：善男子，我於是中不得自在，如旋嵐大風吹諸樹木。彼無有力能自安持，非彼本心之所欲樂。爾時天冠菩薩語大迦葉：汝今觀是不退菩薩，威德勢力，誰見如是而當不發無上正真菩提道心，琴聲威力皆說法音。八千菩薩得無生忍。
頌曰：
玄亮吐清氣，神響徹幽聾。
登臺發春詠，高興希遐蹤。
乘虛感靈覺，魚山振思重。
摹寫天歌梵，冀布法音同。
忘高故不下，颻颺數仞中。
比丘歌聲唄，人畜振心忪。
斯由暢玄句，即感雁游空。
神期發筌寤，豁爾自靈通。
晉中山有帛法橋，是中山人。少樂轉讀，而稍乏聲，每以不暢為慨。於是絕粒懺悔七日七夕，稽首觀音，以祈現報。同學苦諫，誓而不改。至第七日，覺喉內豁然。即索水洗漱云：吾有應矣。於是作三契，經聲徹三里許。遠近驚嗟，人畜悉來觀聽。爾後誦經五十萬言，晝夜諷詠，哀婉通神。至年九十，聲猶不變。以晉穆帝永和中卒于河北。即石虎末世也。
晉有支曇籥，本月氏人，寓居建鄴。少出家，精苦蔬食。憩吳虎丘山。晉孝武初，勅請出都，止建初寺。孝武從受五戒，敬以師禮。籥特稟妙聲，善於轉讀。嘗夢天神授其聲法，覺因裁製新聲，梵響清美，四飛却轉，反折還弄。雖復東阿先變，康會後造，始終巡還，未有如籥之妙。後進傳寫，莫匪其法。所製六言梵唄，傳響于今。後終於所住，年八十一。
齊安樂寺有釋僧辯，姓吳，建康人。出家止安樂寺。少好讀經，哀婉折衷。獨步齊初，無人加之。嘗在新亭劉紹宅齊，辯初夜讀經，始得一契，忽有群鶴下集階前。及辯度一卷，一時飛去。由是聲振天下，遠近知名。後來學者，莫不宗事。永明七年二月十九日，司徒竟陵文宣王夢於佛前詠維摩一契，因聲發而寤。即起至佛堂中，還如夢中法，更詠古維摩一契。便覺音韻流好，有工常曰。明旦即集京師善聲沙門僧辯等，次第作聲。辯傳古維摩一契，瑞應七言偈一契，最是命家之作。後人時有傳者，並訛失大體。辯以齊永明十一年卒。
齊白馬寺有釋曇馮，姓楊揵，為南安人。少游京師，學轉讀，止白馬寺。音調甚工，而過且自任，時人未之推也。於是專精規矩，更加研尋。晚遂出郡，翕然改觀。誦三本起經，尤善其聲。後還蜀，止龍淵寺。巴漢懷音者，皆崇其聲範。每梵音一吐，輒象馬悲鳴，行徒住足。因製造銅鍾，於未來常有八音四辯。庸蜀有銅鍾，始於此也。後終所住。
吳景帝世。烏程民有得痼病，及差能以嚮言。嚮言者，於此而聞彼。然自所聽之，不覺其聲之大也。自遠聽之，如人對言，不覺聲之自遠來也。聲之所往，隨其所向，遠者不過十數里。
北齊時有仕人姓梁，甚豪富。將死，謂其妻子曰：吾平生所愛奴及馬，皆使用日久，稱人意。吾死可以為殉，不然無所乘也。及死，家人以囊盛土壓奴殺之，馬猶未殺。奴死四日而蘇，說云：當不覺去。忽至官府門，門人因留止在門所。經一宿，明旦見其亡主被鎖兵守衛言入官所。見奴謂曰：我謂死人得使奴婢，故遣言喚汝。今各自受其苦，全不相關，今當白官放汝。言畢而入。奴從屏外闚之，見官問守衛人曰：昨日壓脂多少乎？對曰：得八斗。官曰：更將去壓取一斛六斗。主則被壓牽出，竟不得言。明旦又來，有善色，謂奴曰：今當為汝白也。又入，官問：得脂乎？對曰：不得。官問：何以？主司曰：此人死三日，家人為請僧設會，每聞經唄聲，鐵梁輒折，故不得也。官曰：且將去。主司白官。請官放奴，即喚放，俱出門。主遣傳語其妻子曰：賴汝等追福，獲免大苦，然猶未脫。更能造經像以相救濟，冀因得免。自今無設祭，既不得食而益吾罪。言畢而別。奴遂重生而具言之。家中果以其日設會，於是傾家追福，合門鍊行。
唐括州刺史樂安任義方，武德年中死，經數日而蘇。自云：被引見閻羅王，王令人引示地獄之處。所說與佛經不殊。又云：地下晝日昏暗，如霧中行。于時其家以義方心上少有熅氣，遂即請僧行道。義方乃於地下聞其讚唄之聲。王撿其案，謂之吏曰：未合即死，何因錯追。遂放令歸。義方出度三關，關吏皆睡。送人云：但尋唄聲，當即到舍。見一大坑當道，意欲跳過，遂落坑中，應時即起。論說地獄，畫地成圖。其所得俸祿，皆造經像，曾寫金剛般若千餘部。義方自說。
敬惟如來應現，妙色顯於三千；正覺韜光，遺形傳於八萬。是以塔踊靈山，影留石窟。刻檀畫㲲之儀，鑄金鏤玉之狀。全身碎身之迹，聚塔散塔之奇。而光曜重昏，福資含識。致使英聲遐美，邪徒結信。肇啟育王之始，終傳大唐之初。自歷代繁興，神化非一。故經曰：正法住，正法滅。意存茲乎！
如觀佛三昧經云：佛留影石室在那乾呵羅國毒龍池側。佛坐龍石室窟中，為龍作十八變。踊身入石，猶如明镜，在於石內，映現於外。遠望則見，近望不現。諸天百千供養佛,佛影亦說法。。
又大集經云：忉利天城東照明園中有佛髮塔，城南麁澁園中有佛衣塔，城西歡喜園中有佛鉢塔，城北駕御園中有佛牙塔。
又智度論云:天帝釋取菩薩髮及衣於天上城東門外立佛髮塔，衣塔。
又育王傳云：王得信心，問道人曰：我從來殺害，不必以理，今修何善得免斯殃？答曰：唯有起塔供養眾僧，救諸囚徒，賑濟貧乏。王曰：何處可起塔？道人即以神力左手揜日光，作八萬四千道，散照閻浮提。所照之處，皆可起塔。今諸塔處是也。時王欲建舍利塔，將四部兵眾至王舍城取阿闍世王佛塔中舍利還，復修治此塔，與先無異。如是更取七佛塔中舍利，至眾摩村中。時諸龍王將王入龍宮中，王從龍索舍利供養，龍即分與之。時王作八萬四千金銀瑠璃頗梨篋，盛佛舍利。又作八萬四千寶瓶以盛此篋。又作無量百千幢幡繖蓋，使諸鬼神各持舍利供養之具，勅諸鬼神言：於閻浮提至於海際城邑聚落滿一億家者，為世尊立塔。時有國名德叉尸羅，有三十六億家。彼國人語鬼神言：可三十六篋舍利與我等起立佛塔。王作方便，國中人少者，令分與彼令滿家數而立為塔。時巴連弗邑有上座，名曰耶舍。王詣彼所，白上座曰:我欲一日之中立八萬四千佛塔,遍此閻浮提,意願如是。時彼上座白言:善哉大王剋後十五日,日正食時。令此閻浮提一時起諸佛塔。如是依數乃至一日之中立八萬四千塔。世間人民興慶無量,共號曰阿育王塔。
又大阿育王經云:八國共分舍利,阿闍世王分數得八萬四千,又別得佛口髭。還國道中逢難,頭禾龍王從其求舍利分。阿闍世王不與。便語言:我是龍王，力能壞汝國土。阿闍世王悑畏，即以佛髭與之。龍還於須彌山下高八萬四千里，於下起水精塔。阿闍世王得還國，以紫金函盛舍利，作千歲燈火，於五殑伽河水中置塔埋之。後阿育得其國土。王娶夫人，身長八尺，髮亦同等，眾相具足。王令相師觀之，師言：當為王生金色之子。王即拜為第二夫人。後還有身，足滿十月。王有緣事，宜出外行。王太后妬嫉，便作方便，共欲除之。募覓猪母即應產者，語第二夫人言：卿是年少，甫爾始產，不可露面視天。以被覆面，即生金子，光照宮中。盜持兒去殺之，即以猪子著其邊，便罵言：汝云當為王生金色之子，何故生猪。便取輪頭拍囚內後園中，令服菜茹。王還，聞之不悅。久久之後，王出行園，見之憶念，迎取歸宮。第二夫人漸得親近，具說情狀。王聞驚悑，即殺八萬四千夫人。阿育王後於城外造立地獄，治諸罪人。佛知王殺諸夫人，應墮地獄，即遣消散比丘化王。王發信寤，問比丘言：殺八萬四千夫人罪，可得贖不？道人言：各為人起一塔，塔下著一舍利，當得脫罪耳。王即尋覓阿闍世王舍利。有國相父，年百二十，將五百人取本舍利。王得大喜，即分與鬼神，各還所部，令一日一時同戴八萬四千剎。諸鬼神言:多隔山障,不得相知。王言:汝曹但還治槃護剎安鈴,我當使阿修倫以手摸日,四天下亦同時震。
又阿育經云:塔成，造千二百織成幡及雜華，未得懸幡，王身崩沒。塔成已六日，王請僧至園供養。時有優波崛多羅漢將一萬八千阿羅漢受王請。尊者崛多，顏貌端正，身體柔軟。而王體醜陋，肌膚麁澁。尊者即說偈言：
我行布施時，淨心好財物；
不如王行施，以沙施於佛。
王告大臣：我以沙施佛，報獲如是，云何而不修敬於世尊。王後尋佛弟子迦葉、阿難等所有佛在世時弟子塔廟，躬到塔所，具展哀情，責心修敬，各興種種供養。更立大塔，各捨十萬兩珍寶供養是塔。次至薄拘羅塔，應當供養。王問：彼有何功德？崛多尊者答曰：彼無病第一，乃至不為人說一句法，寂默無言。王曰：以一錢供養。諸臣白王言：功德既等，何故於此供養一錢。王告之曰：聽吾所說偈：
雖除無明癡，智慧能鑒察；
雖有薄拘羅，於世何所益。
時彼一錢還來至王所。時大臣輩見是希有事，異口同音讚彼。嗚呼！尊者，少欲知足，乃至不須一錢。王多供養菩提樹不絕。夫人名曰低舍羅絺多，作念：王極愛念於我。念王今捨我珍寶，至菩提樹間。我方便殺樹令死，王不得往，可得與我相娛。夫人即遣人以熱乳澆之，樹枯葉落。王聞是語，悶迷躄地。夫人見王憂愁不樂，當悅王心，白王曰：如來於彼樹得道，彼樹既無，何用活耶？復以冷乳灌之，彼樹更生。王聞歡喜，詣於樹下，目不暫捨。以千甕香湯溉灌菩提樹，倍復嚴好，增長茂盛。後王潔淨身心，手執香鑪，在於殿上，向西方作禮。心念口言：如來賢聖，弟子在諸方者，憐愍我故，受我供養。如是語時，有三十萬比丘悉來集。彼大眾中十萬是阿羅漢，二十萬是學人及凡夫。宮人太子群臣共王所作功德無量，不可述盡。
又雜阿含經云：阿育王問比丘言：誰於佛法中能行大施？諸比丘言：給孤獨長者最行大施。王問：彼施幾許？比丘答曰：以捨億千金。王聞已，彼長者尚能捨億千金，我今為王，何緣復以億千金施。當以億百千金施，乃至用私藏盡，將此閻浮提夫人婇女太子大臣總施與聖僧，後用四十億金還復贖取。如是計校總用九十六億千金。乃至王得重病，自知命盡，常願以億百千金作功德，今願不滿，便就後世，唯減四億未滿。王即辨諸珍寶送與雞頭摩寺，乃至以半阿摩勒菓送與僧。禮拜僧足，問訊大聖眾等：我領此閻浮提是我所有。今者頓盡，不得自在，唯此半果，哀愍納受，令我得福。上座耶舍令研磨著石榴羹中行之，一切皆得周遍。王復問傍臣曰：誰是閻浮提王？諸臣啟言：大王是也。時王從臥起而坐，顧望四方，合掌作禮，念諸佛功德。心念口言：我今復以此閻浮提施與三寶。時王書紙上而封緘之，以齒印印之。作如是事畢，即便無常。爾時太子及諸人民興種種供養葬送，如王之法而闍維之。
又法益經云：今是大地屬於三寶，云何而立太子為王。諸臣聞已，議出四億金送與寺中，將贖其地。
又善見論云：阿育王以金錢九十六億起八萬四千寶塔，復大種種布施。
述曰：上來所引經論，興置所由，其已知乎。然未識塔義是何？復有幾種？所為之人復通凡不？答曰：梵漢不同，翻譯前後，致有多名，文有訛正。所云塔者，或云塔婆，此云方墳；或云支提，翻為滅惡生善處。或云斗藪波，此云護讚，若人讚歎擁護歎者。西梵正音名為窣堵波，此土云廟。廟者，貌也，即是靈廟也。安塔有其三意：一、表人勝，二、令他信，三、為報恩。若是凡夫比丘有德望者，亦得起塔。餘者不合。若立支提，有其四種：一、生處，二、得道處，三、轉法輪處，四、涅槃處。諸佛生處及得道處，此二定有支提。生必在阿輸柯樹下，此云無憂樹。此是夫人生太子之處，即號此樹為生處支提。如來得道在於菩提樹下，即呼此樹下為得道支提。如來轉法輪及涅槃處此二無定。初轉法輪為五比丘在於鹿苑，縱廣各二十五尋。一尋八尺。古人身大，故一尋八尺，合二十丈。今天竺人處處多立轉法輪，取一好處，而依此量，竪三柱安三輪，表佛昔日三轉法輪相，即名此處為轉法輪支提。如來入涅槃處安置舍利，即名此處為涅槃支提。現今立寺名涅槃寺，此則為定。若據舍利處處起塔，則為不定。此四亦名窣堵波。
又毘婆沙論云：若人起大塔如來生處、轉法輪處。若人取小石為塔，其福等前大塔，所為尊故。若為如來大梵起大塔，或起小塔，以所為同故，其福無量。又阿含經云：有四種人應起塔：一、如來，二、辟支佛，三、聲聞，四、輪王。
又十二因緣經云：有八人得起塔：一、如來，二、菩薩，三、緣覺，四、羅漢，五、那含，六、斯陀含，七、須陀洹，八、輪王。若輪王已下起塔，安一露槃。見之不得禮，以非聖塔故。初果二露槃，乃至如來安八露槃。八槃已上，並是佛塔。
又僧祇律云：初起僧伽藍時，先規度好地，將作塔處。不得在南，不得在西，應在東，應在北。不侵佛地僧地，應在西在南作僧房。佛塔高顯處作，不得塔院內浣染曬衣唾地。得為佛塔四面作龕，作師子鳥獸種種綵畫，內懸幡蓋。得為佛塔四面造種園林華果，是中出華應供養塔。若樹檀越自種，檀越言：是中華供養佛，果與僧食。佛言：應從檀越語。若華多者，得與華鬘家語言：爾許華作鬘與我，餘者與我爾許直。若得直得用然燈買香以供養佛，兼得治塔。若直多者，得置佛無盡物中。若人言：佛無貪怒癡，但自莊嚴，用是華果而受樂者，得罪報重。
佛言：亦得作支提。有舍利者名塔，無舍利者名支提。如佛生處、得道處、轉法輪處、佛泥洹處、菩薩像、辟支佛像、佛脚跡處，此諸支提得安佛華蓋供養。若供養中，上者供養佛塔，下者供養支提。若猝風雨來，應收供養具，隨近安之。不得言：我是上座，我是阿練。若乞食大德等，得越毘尼罪。若塔僧物，賊來急時不得藏棄，佛物，莊嚴佛像，僧座具應敷，安置種種飲食，令賊見相。若起慈心，賊問：比丘莫畏出來，年少應看。若賊猝至不得藏物者，應言：一切行無常。作是語已，捨去。是名難法。
如小未曾有經云：佛告阿難：若有一人盡四天下滿中草木皆悉為人，得四道果及辟支佛，盡壽四事供養所須具足，至滅度後一一起塔，香華幢旛寶蓋供養。復造帝釋大莊嚴殿，用八萬四千寶柱，八萬四千寶窓，八萬四千天井寶窓，八萬四千樓櫓舘閣，四出圍繞，眾寶校飾。若有善男子善女人作如上百千億大莊嚴殿，用施四方僧，其福雖多，然不如有人於佛般涅槃後，以如芥子舍利起塔，大如菴摩勒果。其剎如針，上施槃蓋，如酸棗葉。若佛形像如𪍿麥大，勝前功德滿足百倍不及一，千倍萬倍百千萬倍所不能及不可稱量。阿難，當知如來無量功德，戒分、定分、智慧分、解脫分、解脫知見分，無量功德，有大神通變化及六波羅蜜如是等無量功德。又無上依經云：阿難向佛合掌而作是言：我於今日入王舍城乞食，見一大重閣莊嚴新成，內外宛密。若有清信人布施四方僧并具四事，若如來滅後，取佛舍利如芥子大，安立塔中，起塔如阿摩羅子大，戴剎如針大，露槃如棗葉大，造佛如麥子大。此二功德何者為勝？佛告阿難：如滿四天下四果聖人及辟支佛，如甘蔗林竹荻麻田等。若有一人盡壽供養，四事具足，及入涅槃後，悉起大塔供養，然燈燒香衣服幢幡等。阿難，於意云何？是人功德多不？阿難言：甚多，世尊。阿難，且致，又如帝釋天宮住處有大飛閣，名常勝殿，種種寶莊，各八萬四千。若有清信男子女人造作如是常勝寶殿，百千拘胝，施與四方眾僧。若復有人如來般涅槃後，取舍利如芥子大，造塔如阿摩羅子大，戴剎如針大，露槃如棗葉大，造佛形像如麥子大。此功德勝前所說百分不及一千萬億分，乃至阿僧祇數分，所不及一，何以故？如來無量功德故。縱碎娑婆世界末為微塵，以此次第悉是四沙門果及辟支佛，若有清信男女盡形供養，及以滅後起塔供養，亦不如取舍利如芥子大，乃至造像如麥子大。此功德前所說百分千萬億分不及一分，乃至算數譬喻所不能及。如是阿難，一切如來昔在因地知眾生界自性清淨，客塵煩惱之所污濁。然不入眾生清淨界中，能為一切眾生說深妙法，除煩惱障，不應生下劣心，以大量故。於諸眾生尊重心，起大師敬，起般若，起闍那，起大悲。依此五法，菩薩得入阿鞞跋致位。依如實知證大方便得阿耨菩提。
又涅槃經云：若於佛法僧供養一香燈，乃至獻一華，則生不動國。善守佛僧物，塗掃僧佛地，造像塔如母指，常生歡喜心，亦生不動國。此即淨土常嚴，不為三災所動也。
又僧祇律云：佛於拘薩羅國游行時。婆羅門耕地，見世尊過，持牛杖拄地，禮佛。世尊見已，便發微笑。諸比丘白佛：何因緣故笑？唯願欲聞。佛告諸比丘：是婆羅門今禮二佛。諸比丘白言：何等二佛？佛告比丘：禮我杖下有迦葉佛塔。諸比丘白佛：願見迦葉佛塔。
佛告諸比丘：汝從此婆羅門索土塊并是地。即便索之，時婆羅門便與之。得已，爾時世尊即現出迦葉佛七寶塔，高一由延，其面廣半由延。婆羅門見已，便白佛言：我姓迦葉，是我迦葉土堆。爾時世尊即於彼處作迦葉佛塔。諸比丘白佛：我得授泥不？佛言：得授。即說偈言：
真金百千擔，持用行布施。
不如一團泥，敬心治佛塔。
爾時世尊敬過去佛故，便自作禮。諸比丘亦禮。佛說偈言：
人等百千金，持用行布施。
不如一善心，恭敬禮佛塔。
爾時比丘即持香華來奉。世尊敬過去佛故，即持供養塔。佛即說偈言：
百千車真金，持用行布施。
不如一善心，香華供養塔。
爾時大眾雲集。佛告舍利弗：汝為諸人說法。佛說偈言：
百千閻浮提，滿中真金施。
不如一法施，隨順令修行。
爾時座中有得道者。佛說偈言：
百千世界中，滿中真金施。
不如一法施，隨順見真諦。
又法句喻經云：昔佛在世時，遣一羅漢，名曰須曼，持佛髮爪，至罽賓國南山之中造佛塔。寺中常有五百羅漢，旦夕燒香，繞塔禮拜。時山中有五百獼猴，見僧繞塔禮拜供養，即共負石，學僧作塔，繞之禮拜。于時天雨，山水瀑漲，五百獼猴一時沒死，生忉利天。七寶宮殿，巍巍無量，衣食自然，快樂無極。既得生天，各自念言：我等何緣得來生此？即以天眼觀見前身，作其獼猴，由學眾僧戲為作塔，山水所漂，命終生此。即共相將，齎持香華，從天下來，供養死屍。迴詣佛所，禮拜問訊。佛為說法，五百天子一時皆得須陀洹果。既得果已，還歸天上。獼猴學僧戲為作塔，尚獲福報，巍巍乃爾，豈況於人，信心造塔，寧無果報！
又譬喻經云：昔佛涅槃後，阿育王國有迦羅越。其人福德，世間希有，意有所須，應念即至。其家舍宅七寶所成，閤內婦女，端正少雙，晝夜娛樂，快樂無極。其人信心，每常供養二萬餘僧。阿育王聞，便召見之，而語之言：聞卿大富，家有何物？即答王言：家無所有。王不信之，便遣人看。使至，唯見門閤七重，舍宅堂宇，七寶莊嚴，巍巍無量。使入室中，不見餘物，唯見婦女，端正少雙。使見即還，具以白王。王意漸解。時迦羅越知王解已，便於王前以手東指，即時空中七寶雨下，不可限量。指餘三方，亦復如是。王見乃知是大福德。王即詣寺，請問此事。寺有上座，得阿羅漢，三明六通。王問上座：此迦羅越宿殖何福？所須自然，應念即至。上座答王：乃往過去九十一劫毘婆尸佛入涅槃後，迦羅越爾時與其四人同共造塔，用心偏殷。造塔成已，復以七寶及取好花，上塔頭上，四面散下，而以供養，發誓願言：使我世世食福自然常不斷絕。緣是功德，從是以來，九十一劫，不墮惡道，天上人中，食福自然，快樂無極。爾時但願食福無盡，不願度脫，故至今日唯受勝福，未得道迹。
又大悲經云：佛告阿難：若人樂著三有果報，於佛福田若行布施，諸餘善根，願我世世莫入涅槃。以此善根，不入涅槃，無有是處。是人雖不樂求涅槃，然於佛所種諸善根，我說是人必入涅槃也。
又百緣經云：昔佛在世時，舍衛城中有一長者，其家巨富，財寶無量，不可稱計。生一男兒，端正殊妙，世所希有。其兒兩手，各把金錢，取已還生，無有窮盡。父母歡喜，因為立字，名曰寶手。年漸長大，慈心孝順，好喜布施。有人來乞，申其兩手，出好金錢，尋以施之。後與諸人出城游觀，前到祇洹。見佛相好，心懷歡喜，頂禮請佛及比丘僧：願受我供。阿難語言：設供須財。於是寶手即申兩手，金錢雨落，須臾滿地，積聚過人。佛勅阿難，令為營供飯食訖。已佛為說法，得須陀洹。歸辭父母，求乞出家。既出家已，得阿羅漢果。阿難見已，而白佛言：寶手比丘宿殖何福？生於豪族，手出金錢，取無窮盡，又值世尊，出家得道。佛告阿難：昔迦葉佛入涅槃後，有迦翅王收其舍利，造四寶塔。時有長者見竪塔廟，心生隨喜，持一金錢安著塔下，發願而去。緣是功德，不墮惡道，天上人中，常有金錢，受福快樂。乃至今者遭值於我，出家得道。
又百緣經云：佛在世時，迦毘羅衛城中有一長者，財寶無量。其婦懷妊，生一男兒，容貌端正，世所希有。然其生時頂上自然有摩尼寶蓋，遍覆城上。父母歡喜，因為立字，名曰寶蓋。漸長值佛，出家得羅漢果。佛告比丘：乃往過去九十一劫有佛出世，號毘婆尸。遷神入涅槃後，有國王名槃頭末帝，收取舍利，造四寶塔，高一由旬，而供養之。時有商人入海採寶，安隱得來，即以摩尼寶珠蓋其塔頭，發願而去。緣是功德，九十一劫不墮惡趣，天上人中常有寶蓋隨共而生，乃至今者得值於我，出家獲道。聞佛所說，歡喜奉行。
又百緣經云：佛在世時，迦毘羅衛城中有一長者，財寶無，量不可稱計。其婦生一男兒，端正殊妙，世所希有。頭上自然有摩尼珠，時父母因為立字，名曰寶珠。年漸長大，見佛出家，成阿羅漢果。入城乞食，時寶珠故在頭上。城中人民怪其所以，競來看之。深自慚恥，還歸所止，白言：世尊，我此頭上有此寶珠，不能使去。今者乞食，為人蚩笑。願佛世尊見却此珠。
佛告比丘：汝但語珠：我今生分已盡，更不須汝。如是三說，珠自當去。比丘受教，寶珠不現。時諸比丘請佛為說宿業因緣。佛告比丘：乃往過去九十一劫，有佛出世號毘婆尸。入涅槃後，時彼國王名槃頭末帝，收其舍利，造四寶塔，高一由旬，而供養之。時彼國王入塔禮拜，持一摩尼寶珠繫著棖頭，發願而去。緣是功德，九十一劫，不墮三塗，天上人中，常有寶珠在其頂上，受天快樂。至今值佛出家，得阿羅漢果。比丘聞已，歡喜奉行。
如菩薩本行經云：昔佛在世時，佛與阿難入舍衛城而行乞食。時彼城中有一婆羅門，從外而來，見佛出城，光相巍巍。時婆羅門歡喜踊躍，繞佛一匝，作禮而去。佛便微笑，告阿難言：此婆羅門見佛歡喜，以清淨心繞佛一匝。以此功德，從是以後，二十五劫，不墮惡道，天上人中，快樂無極。竟二十五劫，得辟支佛，名持觀那祇梨。以是因緣，若人旋佛及旋佛塔，所生之處，得福無量也。
又提謂經云：長者提謂白佛言：散華燒香然燈禮拜，是為供養，旋塔得何等福？佛言：旋塔有五福德：一、後世得端正好色，二、得聲音好，三、得生天上，四、得生王侯家，五、得泥洹道。何因緣得端正好色？由見佛像歡喜故。何緣得聲音好？由旋塔說經故。何緣得生天上？由當旋塔時意不犯戒故。何緣得生王侯家？由頭面禮佛足故。何緣得泥洹道？由有餘福故。佛言：旋塔有三法：一、足舉時當念足舉，二、足下時當念足下，三、不得左右顧視唾寺中地。右繞者，經律之中制令右繞。若左繞行，為神所呵。乃至左繞麥𧂐，為俗所責。其徒眾矣。今時行事者，順於天時，面西北轉，右肩袒膊，向佛而恭也。或旋百匝、十匝、七匝、三匝，各有所表。且論常行三匝者，表供養三尊，止三毒，淨三業，滅三惡道，得值三寶故。華嚴經偈云：
始欲旋塔，當願眾生，施行福祐，
究暢道意。繞塔三匝，當願眾生，
得一向意，永絕三毒。
又賢者五戒經云：旋塔三匝者，表敬三尊：一佛，二法，三僧。亦念滅三毒:一貪,二瞋,三癡。又三千威儀云:繞塔有五事:一、低頭視地，二、不得蹈蟲，三、不得左右顧視，四、不得唾塔前地上，五、不得中住與人語。
依像法決疑經云：造新不如修故，作福不如避禍。斯言驗矣。或有村坊墳塔故寺，伽藍，堂殿朽壞，舍屋崩摧。蓆扇蓬戶，靡隔煙塵，甕牖茅茨，無掩霜露。是以門墻凋毀，糞穢盈階，路絕人蹤，僧徒漂寄。不修不飾，日就衰羸，造罪造愆，無時暫捨。夜暗燈燭，本自無聞；晝日幡華，元來非見。堂絕梵唄，鑪停海檀。遂使惡鬼効靈，善神捨衛。伽藍無固，直為僧徒慢惰；佛法既衰，亦由白衣無敬。此而不憂，更欲何求。
又寶梁經云：有一賢者面上有國王文理，相師見已，嫁女與之。後時賢者入僧寺中，杖侍伽藍。生憍慢故，失國王文理，墮大地獄。
又薩遮經云：或嫌塔寺及諸形像妨礙，送置餘處者，如是惡人攝在惡逆眾生分中，上品治之。
又十輪經云：若破寺殺害比丘，其人壽終，支節皆疼，多日不語，死墮阿鼻地獄，具受諸苦。
又三千威儀云：掃塔上有五事：一、不得著履上。二、不得背佛掃塔。三、不得取上善土持下棄。四、不當下佛像上故華。五、當旦過澡手，自持淨巾，還拭佛像。復有五事：一、當先灑地，二、當使調，三、當待𤍜，四、不逆掃，五、不得逆風掃。復有五事：一、不得去善土，二、當自手拾草，三、當取中土轉著下處，四、不得令四角掃處有迹，五、掃塔前六步使淨。
又正法念經云：若有眾生淨心供養眾僧，掃如來塔，命終生意躁天。身無骨肉，亦無污垢，香氣能熏一百由旬，其身淨潔，猶如明鏡。
又正法念經云：若有眾生識於福田，見有佛塔風雨所壞，若僧房舍，以福德心塗飾治補，復教他人令治故塔，命終生白身天。其身鮮白，入珊瑚林，與諸天女五欲自娛，業盡還退。若生人中，其身鮮白。
又雜寶藏經云：若掃僧房一閻浮提地，不如掃佛塔一手掌。
又撰集百緣經云：掃地得五功德：一、自除心垢，二、除他垢，三、去憍慢，四、調伏心，五、增長功德得生善處。
又無垢清淨女問經云：掃地得五功德：一、自心清淨，他人見生淨心。二、為他愛。三、天心歡喜。四、集端正業。五、命終生善道天中。
又沙彌威儀經云：掃地有五法：一、不得背人，二、不得逆掃，三、當令淨，四、不得有迹，五、當即畚棄。
又增一經云：掃佛塔有五法：一、水灑地，二、除去瓦石，三平正其地，四、端意掃地，五、除去穢惡。地既淨已，隨能持一枝香華散布地上供養得福無量。故華嚴偈云：
散華莊嚴淨光明，莊嚴妙華以為帳。
又百緣經云：昔佛在世時，與諸比丘到殑伽河邊，見一故塔毀落崩壞。比丘問佛：此是何塔？朽故乃爾。佛告比丘：此賢劫中，波羅柰國梵摩達王正法治化，唯無子息。禱祀諸神，求索有子，困不能得。時王國中有一池水，生一蓮華。其華臺中有一童子，結跏趺坐，有三十二相，八十種好，口出優鉢羅華香，身諸毛孔出栴檀香。王及妃姤見甚歡喜，即抱還宮，養育漸大。隨其行處，蓮華承足。因香立字，栴檀香。後寤非常，成辟支佛。身升虛空，作十八變，尋入涅槃。王收舍利，起塔供養，是彼塔耳。比丘問佛：宿殖阿福？受斯果報。佛告比丘：乃往過去拘樓孫佛時，有長者子，甚好婬色。見一婬女，心生妉著。無財可與，遂至塔中盜華與之，乃共夜宿。曉即身體生其惡瘡，痛不可言。喚醫療治，醫占云：須牛頭栴檀，用塗瘡上，可得除愈。時長者子即賣家宅得於金錢，滿六十萬，尋用買香。正得六兩，擬用塗瘡，心自思惟，即語醫言：我今所患，乃是心病。即持所買牛頭栴檀，擣以為末，入其塔中，發誓願言：如來往昔修諸苦行，誓度眾生，除其厄難。我今此身，墮一生數，唯願世尊慈悲憐愍，除我此患。作是誓已，用香塗塔，以償華價。至心供養，求哀懺悔。瘡尋得差，身諸毛孔有栴檀香。聞此香已，歡喜禮拜，發願而去。緣是功德，不墮惡道，天上人中，常受快樂，隨其行處，蓮華承足，身諸毛孔，常有香氣。是故智者當作是學。
又小法滅盡經云：後劫火起時，曾作伽藍所，不為火焚，乃至金剛界為上臺也。
又菩薩本行經云：昔佛在世時，告五百阿羅漢：汝等各說前世宿行，所作功德，今得值我得道因緣。時有阿羅漢名婆竭多梨，即從坐起白佛言：世尊，我念過去無央數劫，有佛出世，號曰定光。入涅槃後，分布舍利，起塔供養。法欲末時，有一貧人，無方自濟，賣薪為業。向澤採薪，遙見澤中有一塔寺，甚為巍巍。即到塔邊，瞻覩形像，歡喜作禮。唯見狐狼飛鳥走獸止宿之處，草木荊棘，不淨滿中，逈絕無人，復無行跡，無供養者。貧人覩見，心中愴然，而不曉知如來神德，但以歡喜誅伐草木，掃除不淨。掃訖歡喜，繞之八匝，作禮而去。緣此功德，命終之後，生光音天。眾寶宮殿，光明晃焴，於諸天中，巍巍最勝，不可計量。盡其天壽，而後復百返作轉輪王，七寶自然，王四天下。後復壽盡，常生國王大姓長者家，財富無量，顏容端正，殊妙無雙。人見歡喜，無不愛敬。欲行之時，道路自淨，虛空之中，雨散眾華。婆竭多言：昔貧人者，今我身是。由昔掃塔，生處自然，一阿僧祇九十劫中，不墮惡道，天上人間，富貴尊榮，封受自然，快樂無極。今最後身值釋迦佛，捨豪出家，得阿羅漢，三明六通，具八解脫。若有人能於佛法僧少作微善如毛髮許，所生之處，受報弘大，無有窮盡。
又譬喻經說：祇陀太子昔毘婆尸佛時，布施一奴一婢給掃寺廟。緣此功德，世世常得七寶宮宅，門戶兩邊常有自然金銀男女，擎持寶鉢，滿中七寶，取無窮盡。夜中常有自然天兵五百餘騎，衛護其舍，無敢近者。輪王七寶者：一、金輪寶，二、白象寶，三、紺馬寶，四、神珠寶，五、玉女寶，六、主藏臣寶，七、主兵神寶。
又雜寶藏經云：昔舍衛國中有一長者，造立塔寺。後時命終，生忉利天。其婦晝夜追憶夫故，愁憂苦惱。以憶夫故，常掃治夫所造塔寺。夫下觀見，即來婦所，問訊安慰而語之言：汝憶我故，大憂愁耶？婦即語言：汝為是誰？天尋答言：我是汝夫。以作塔寺功德因緣，得生天。見汝憶我，修治塔寺，故來汝所。婦言：近我。夫則答言：人身臭穢，不復可近。汝復欲得為我妻者，勤供佛僧，修掃塔寺，願生我天。若得生天，我必當還以汝為妻。婦用夫語，作諸功德，發願生天。其後命終，得生天上，還為夫婦。夫婦相將，來至佛所。佛為說法，夫婦並得須陀洹果。既得果已，還歸天上。
又分別功德論云：昔舍衛城中有夫婦二人而無子息。夫婦精進，信敬三寶。時婦蚤亡，由信敬故，生忉利天，以為天女。面首端正，天中少比。天女自念：我極端正，今此世間，誰任我夫？便以天眼觀見本夫。今已出家，年老暗短，專信而已。常勤掃除，塔廟善業。見其掃塔，必應生天。天女尋下，光明照曜，住其夫前。比丘見已，問其因緣。天女答曰：我是君婦，今為天女。我觀天上，無任我夫。見君精進，常勤掃塔，必應生天。若得生天，願同一處，還為我夫。是以故來，陳其情狀。白意已訖，還歸天上。時夫比丘見此事已，從是以後，倍加精進，修補塔廟，積功轉勝，應生第四兜率天上。天女憶夫，復來語言：君福轉勝，應生兜率天。我今不復得君為夫。語訖還去。比丘聞已，倍加精進，遂獲得阿羅漢果，三明六通，具八解脫。
又百緣經云：佛在世時，迦毘羅城中有一長者，財寶無量。其婦生一兒，端正殊妙，見者敬仰。漸大見佛，得阿羅漢果。爾時世尊告諸比丘：乃往過去九十一劫，有毘婆尸佛。入涅槃後，有王名槃頭末帝，收取舍利，造四寶塔而供養之。其後小毀，有童子入塔，見此破處，和顏悅色，集喚眾人，共塗治塔，發願而去。緣是功德，九十一劫，不墮地獄畜生餓鬼，天上人中，受樂無極，常為天人所見敬仰。乃至今值於我，為諸人所見敬仰出家得道。聞佛所說歡喜奉行。
頌曰：
遺身八萬塔，寶飾高百丈。
儀鳳異靈烏，金盤代仙掌。
積栱承雕角，高簷挂樹網。
寶地若池沙，風鈴如積響。
刻削生千變，丹青圖萬像。
煙霞時出沒，神仙乍來往。
晨霧半層生，飛幡接雲上。
游蜺不敢息，翔鵾詎能仰。
聖變無窮瑞，感福豈三兩。
願假舟航末，彼岸誰為廣。
右前二十一塔，並是如來在日行化乞食，因有童子戲弄沙土以為米麵。宿祐冥會，以土麵施佛。佛感渠善心，為受塗地，記此童子：吾滅度後一百年滿，有王出世，號為阿育。作鐵輪王，王閻浮提，一切鬼神並皆臣屬。且使空中地下四十里內所有鬼神，開前八塔所獲舍利。役諸鬼神，於一日一夜，一億家施一塔，廣計有八萬四千塔。具如上經，故不備載。今惟此神州，即是東境，故此漢地，案諸典籍，尋訪有二十塔，並是育王所造。若更具引，佛法東流已來，道俗所造，感通者則有百千。且述育王二十一塔內，逐要感徵，同見聞者，略述二十一條。餘之不盡者，備如廣傳。
初西晉會稽鄮縣塔寺，今在越州東三百七十里鄮縣界。東去海四十里，在縣東南七十里，南去吳村二十五里。案前傳云：晉太康二年，有并州離石人劉薩何者，生在田家，弋獵為業。得病死蘇，見一胡僧語何曰：汝罪重，應入地獄。吾憫汝無識，且放。今洛下、齊城、丹陽、會稽並有古塔，及浮江石像，悉阿育王所造。可勤求禮懺，得免此苦。既醒之後，改革前習，出家學道，更名慧達。如言南行，至會稽。海畔山澤，處處求覓，莫識基緒。達悲塞煩冤，投造無地。忽於中夜聞土下鍾聲，即迁記其處，剡木為剎。三日間，忽有寶塔及舍利從地踊出，靈塔相狀，青色似石而非石。高一尺四寸，方七寸，五層露盤，似西域于闐所造。面開窓子，四周天金。銅磬，每有鍾聲，疑此磬也。繞塔身上，並是諸佛菩薩金剛聖僧雜類等像。狀極微細，瞬目注睛，乃有百千像現。面目手足，咸具備焉。斯可謂神功聖迹，非人智所及也。今在大木塔內。於八王日輿巡邑里，見者莫不下拜。念佛生善，齋戒終身。其舍利者，在木塔底。其塔左側多有古迹。塔側諸暨縣。越舊都之地也。以句章、勤、鄮剡等四縣為之。諸暨東北一百七里大部鄉有古越城，周迴三里。地記云：越之中葉，在此為都。離宮別舘，遺基尚在。悉生豫章，多在門階之側。行位相當，森竦可愛。風雨晦朔，猶聞鍾磬之聲。百姓至今多懷肅敬，其迹繁矣。輿志云：阿育，釋迦弟子。能役鬼神，一日夜於天下造佛骨寶塔八萬四千，皆從地出。案晉沙門竺慧達云：東方兩塔，一在於此，一在彭城。今祙陵長干又是其一，則有三矣。今以經驗，億家造一塔。計此東夏，理多不疑。且見楊、越，即有二塔。廣統九域，故有隱之。會稽記云：東晉承相王導云：初過江時，有道人神采不凡，言從海來相造。昔與育王共游。鄮縣下真舍利起塔鎮之。育王與諸真人捧塔飛行，虛空入海。諸弟子攀別，一時俱墮，化為烏石。石猶人形，其塔在鐵圍山也。太守褚府君云：海行者述島上有聚烏石，作道人形，頗有衣服。褚令鑿取。將視之，石文悉如袈裟之狀。梁祖普通三年，重其古迹，建木浮圖。堂殿房廊，周環備滿。號阿育王寺。四面山繞，林竹葱翠，華卉間發，飛走相娛。實閑放者之佳地也。有碑頌之，著作郎顧胤祖文。寺東南三里山上，有佛右足跡。寺東北三里山頭，有佛左足跡。二所現于石上，莫測其先。寺北二里有聖井，其實深池。中有鰻𩼽魚，俗號為魚菩薩也。人至井所禮拜，魚隨聲出。至隋末賊過，偽禮魚現，賊便以刀斫之，因斷魚尾。自爾潛隱，雖喚不出。時有至心邀請禮拜者，但歕水而已。初有一僧，聞塔來禮，處所荒涼，將食為難。有一老姥患脚，來為造食，便去。日日如是。怪之。去後私尋，乃入池內。校量即是池魚所化也。其塔靈異，往往不一。大略為瑞多現，聖僧繞塔行道，每夕然燈，於光影中現形在壁，旋轉而行。且列數條，多則詞費。至唐貞觀十九年，敏法師者，寓穴道勝，歷覽聖迹，依然動神。領徒數百，來寺一月，敷講經論，士俗咸會。夜中有人見胡僧百餘，繞塔行道，以事告眾。寺僧曰：此事常有，不足可怪。自古至今四大良日，遠近來寺建齋樹福。然於夜中每見胡僧行道誦經贊唄等相。唐永徽元年，會稽處士張太玄於寺禮誦，沙門智悅獨與太玄連床而寢。中夜聞誦金剛般若，了了分明。二人靜聽，形心欣泰。乃至誦訖殺契，其相若真。尋視無形。明知神授也。
西京城內東南曲池日嚴寺，寺即隋煬帝造。昔在晉蕃作鎮淮海。京寺有塔，未安舍利。乃發長干寺塔下，取之入京，埋於日嚴寺塔下，施銘於上。于時江南大德五十餘人，咸言：京師塔下舍利，非是育王造塔舍利。育王舍利乃在長干本寺。道俗懷疑，不測是非。至武德七年，日嚴寺廢，僧徒散配，其舍利塔無人守護。時有道宣律師門徒十人配住西市南長壽坊崇義寺。乃發掘塔下，得舍利三枚，白色光明，大如黍米。并爪一枚，少有黃色。并白髮數十。餘有雜寶琉璃古器等。總以大銅函盛之，檢無螺髮。又疑爪黃而小，如人者。尋佛倍人，爪赤銅色。今則不爾。乃將至崇義寺佛堂西南塔下，依舊以大石函盛之，本銘覆上，埋于地府。南僧咸曰：此爪髮至梁武帝時，已有疑焉。據事以量，則長干佛骨頗移於帝里矣。然江南古塔猶有神異。崇義所流，蓋𥯣如也。故兩述之。但年歲綿遠，後人莫測其源，故別疏記爾。
西京西扶風故縣在岐山南。古塔在平原上，南下北高。鄉曰鳳泉。周魏以前，寺名阿育王。僧徒五百。及周滅佛法，廂宇破壞，唯有兩堂。至大業末年，四方賊起，百姓共築此城，以防外寇。唐初雜住，失火焚之，一切都盡。二堂餘燼，焦黑尚存。至貞觀五年，岐州刺史張亮素有信向，來寺禮拜。但見故塔基，曾無上覆。奏勅請望雲宮殿以蓋塔基。下詔許之。古老傳云：此塔一閉經三十年，一出示人，令道俗生善。恐開聚眾，不敢私開。奏勅許開。深一丈餘，獲二古碑，並周魏之所樹也。既出舍利，遍示道俗。有一盲人，積年目冥，怒眼直視，忽然明淨。京邑內外，奔赴塔所，日有數萬。舍利高出，見者不同。或見如玉，白光映徹內外，或見綠色，或見佛形像。或見菩薩聖僧，或見赤光，或見五色雜光，或有全不見者，問其本末，為一生已來多造重罪。有善友人，教使徹到懺悔。或有燒頭煉指，刺血灑地。殷重至誠，遂得見之。種種不同，不可備錄。至顯慶四年九月內，有山僧智琮、慧辯，以解呪術，見追入內。語及育王塔事，年歲久遠，須假弘護。帝曰：豈非童子施土之育王耶？若近有之，則八萬四千之一塔矣。琮曰：未詳虛實，請更出之。帝曰：能得舍利，深是善因。可前至塔所，七日行道。祈請有瑞，乃可開發。即給錢五千貫，絹五千匹，以充供養。琮與給使王長信等十月五日從京旦發，六日逼夜方到。琮即入塔內專精苦到行道，久之未驗。至十日三更，乃臂上安炭火燒香，懍勵專注，曾無異想。忽聞塔內像下振裂之聲，尋聲往觀，乃見瑞光流溢，霏霏上涌。塔內三像足下，各放光明，赤白綠色，旋繞而上。至於桁捔，合成帳蓋。琮大喜踊躍，欲召僧看。乃覩塔內側塞僧徒，合掌而立，謂是同寺。須臾既久，光蓋漸歇，冉冉而下。去地三尺，不見眾僧，方知聖隱。中使王長信等同覩瑞相，流輝遍滿，赫奕瀾漫，若有旋轉，久方沒盡。及旦看之，獲舍利一枚，殊大於粒，光明鮮潔。更細尋視，又獲七粒。總置盤水，一枚獨轉，繞餘七粒，各放光明，炫燿人目。琮等以所感瑞具狀上聞。勅使常侍王君德等送絹三千匹，令造朕等身阿育王像。餘者修補故塔。仍以像在塔內，可即開發，出佛舍利，以流福慧。又勅僧智琮、慧辯鴻臚給名，住會昌寺。初開舍利，二十餘人，同共下鑿。及獲舍利，諸人並見，唯一人不見。其人懊惱，自拔頭髮，苦心邀請。乃置舍利於掌，雖覺其重，不見如初。由是諸人恐不見骨，不敢覩光。寺東雲龍坊人，勅使未至前數日，望寺塔上有赤色光，周照遠近。或見如虹，直上至天。或見光照寺城，內赤如晝。旦具以聞。寺僧歎訝曰：舍利不久應開，此瑞如貞觀不異。其舍利形狀如小指，初骨長可二寸。內孔正方，外楞亦爾。下乎上漸，內外光淨。以指內孔，恰得受指。便得勝戴，以示大眾。至於光相變現，不可常准。于時京邑內外道俗，連接二百里間，往來相續，皆稱佛德一代光華。京師慈恩寺僧慧滿在塔行道，忽見綺井覆海下一雙眼睛，光明殊大。通召道俗同視，亦然皆懾然喪膽，更不敢重視。至顯慶五年春三月，下勅請舍利往東都，入內供養。時西域又獻佛束頂骨至京師。人或見者，高五寸，闊四寸許，黃紫色。又追京師僧七人，往東都入內行道。勅以舍利及頂骨出示行道。僧曰：此佛真身，僧等可頂戴供養。經一宿，還收入內。皇后捨所寢衣帳，准價千匹絹，為舍利造金棺銀槨，彫鏤窮奇。以龍朔二年送還本塔。至二月十五日，京師諸僧與塔寺僧及官人等無數千人，共下舍利于石室，揜之。俟三十年後，非余所知。至後開瑞，冀補茲處。岐州岐山縣華陽鄉王莊村有人姓憑，名玄嗣。先來麁獷，殊不信敬。母兄承舍利從東都來，將欲藏揜，嗣不許往。母兄不用其語，至舍利所，禮拜還家。玄嗣怒曰：此有何驗，而往禮之。若舍利有功德者，我家中佛像亦有功德。即取佛像燒之，竟有何驗。母兄救之，已燒下半。玄嗣忽倒，不覺暴死。經三日始活，說云：忽到一處，似是地獄。有大鳥飛來，啄睛噉舌，入大火坑，燒烙困苦。覺身癢悶，以手摩面，眉髮隨落。目看大地，全無精光。親屬傍看，皆知罪驗。諸人語曰：汝自造罪，無可代者。玄嗣神識不與人同，但曰：火燒我心。以取道士之語，教吾不信。傍佛之罪，今殃著身。東西馳走，又被打拍。怕懼號哭，但惟叩頭彈指，懺悔乞命。而晝夜號走，不曾暫住。至二月十三日，親屬哀愍，請僧懺悔，乞願造像。又將至塔所。于時京邑大德極多。時行虔法師為眾說法。裴尚宮、比丘尼等數百俗人士女，向有萬人，咸見玄嗣五體投地，對舍利前，號哭自撲。至誠懺悔，不信之罪，又懺犯尼淨行，打罵眾僧，盜食僧果。自懺已後，眠夢稍安，大患仍自不差。未經一年方死。其佛頂骨用珍寶贖之，計直四千匹絹。遂依其數，以綵練酬之。頂骨今現在內供養，即是螺髻束髮小頂骨。然大頂骨猶未至此。
益州郭下福感寺塔者，在州郭下城西。本名大石。相傳云是鬼神奉育王教，西山取大石為塔基，舍利在其中，故名大石也。隋蜀王秀作鎮井絡，聞之，令人掘鑿，全是一石。尋縫至泉，不見其際。風雨暴至，人有於石傍鑿取一片將出，乃是瑿玉。問於識寶商，云：此是真瑿玉，世中希有。隋初有詵律師見此古迹，於上起九級木浮圖，今見在焉。益州旱澇，官人祈雨，必於此塔，祈即有應，奇特感徵，故名福感寺。近有人盜鈴，將下三級，有神擎櫨斗起以壓賊髀內中。其人被壓唱呼，寺僧為射斗起，方得脫出。至永徽元年，有王顏子者，剽掠有名。夜上相輪取博山將下，至底級，兩柱忽夾之，求出不得，漸漸急困。見有胡僧曰：可大唱賊，不爾死矣。即唱數聲，寺僧聞救，方得拔出。至貞觀年初，地大振動，此塔搖颺，將欲欲摧倒。于時郭下無數人來，忽見四神形如塔量，各以背靠塔之四面，乍欹乍側，率以免壞。觀瑞道俗，歎未曾有。塔上露盤，猶來小短，不稱塔形。有一人極豪侈，多產業，見前靈瑞，乃捨金三百兩，共諸信者，更造露盤。既成坼下至覆盆，香氣蓬勃，如雲騰涌，流芳城邑，七日乃歇。
益州晉源塔，在州西南一百餘里。今號為等泉寺，本名大石。其基本緣，略亦同前。尋諸古塔，其相不同。豈非當部鬼神，情有所樂。案蜀三塔同一石蓋，餘不定准也。州北百里雒縣塔者，在縣城北郭下寶興寺中。本名大石基，相同前。隋初有天竺僧曇摩掘叉，遠至東夏，禮育王塔。承蜀三塔，又往禮拜。至雒縣大石寺塔所，敬事已訖，欲往成都，宿兩女驛。將旦，聞左右行動聲。又曰：是何人耶？妄相恐動。空中應曰：有十二神王從本國來，所在之處，擁護法師。明日當見成都塔，今欲西還，與師別耳。又曰：既能遠送，何不見形。神即見形。叉為人善畫，便一一貌之。既遍，形隱。及至成都，禮大石塔訖。詵律師乃依圖刻木，為十二神像，莊飾在於塔下。今猶見在。益州郭下法成寺有沙門道卓，是名僧也。大業初，雒縣寺塔。無人修葺，纔有下基。卓乃率化四部，造木浮圖，莊飾備矣。塔為龍護，居在西南角井中。時有相現。側有三池，莫知深淺，三龍居之，人莫臨視。貞觀十三年三龍大鬪，雷霆振擊，水火交飛，久之乃靜。塔如本住。人皆拾取龍毛，長三尺許，黃赤可愛。
鄭州超化寺塔者，在州西南百餘里密縣界，在縣東南十五里。塔在寺東南角，其北連寺，方十五步許。其寺塔基在淖泥之上，西面有五六泉，南面亦有。皆孔方三尺，騰涌沸出，流溢成川。泉上皆有安柏柱，鋪在泥水，上以炭沙石灰，次而重填。最上以大方石可如八尺床，編次鋪之。四面細腰長一尺五寸，深五寸，生鐵固之。近有人試發一石，下有石灰，乃至柏團。便抽一團，長三丈，徑四尺。現在。自非輪王表塔，神功所為，何能辨此基搆，終古不見其儔也。今於上架塔二重。塔南大泉，涌沸鼓怒，絕無水聲，豈非神化所致也。有幽州僧道嚴者，姓李氏，形極奇偉。本入隋煬四道場，後從俗服，今年一百五歲。獨住深山，每年七日來此塔上，盡力供養。嚴怪其泉流涌注無聲，乃遣善水昆崙入泉尋討。但見石柱羅列，不測其際。中有寶塔，可高三尺，獨立空中。四面水圍，凝然而住，竟不至塔所。考其原始，莫測其由。時俗所傳育王所立，隋祖已來，寺塔現在。
懷州妙樂寺塔者，在州東武陟縣西七里妙樂寺中。見有五級白浮圖塔，方可十五步，並是側石編砌。石長五尺，闊三寸以下，鱗次葺之，極細密。道俗目見，咸驚訝其神鬼所造，其下不測其底。古老相傳塔從地涌出，下有大水，莫委真虛。有刺史疑僧濫飾，乃使人傍基掘，下至泉源，猶不見其際。
魏州臨黃塔者，在縣西三十里。本名舍利寺，今為尼住。基塔見在，三邊有水，惟西開路，基搆編石，從水底上。蓮華瀰滿於三面。其水際深，人皆怯入。傳云舍利塔在其水內空中，如鄭州者。今改為冀州大都督府。
齊州臨濟縣東有甎塔，云是誌公所營。四面石獸，擁嵸驚人。周滅法時，令人百千用力挽出，終不可脫，亦無有損。今現在焉。
益州城南空慧寺內金藏，有穴在寺。近有道士。素知有藏，來就守寺神乞，神令入穴取得二斗金粟。依言即入，唯見地下金甕，行行相對，莫測其邊。寺僧通知，無敢侵者。
坊州玉華宮寺南二十里許大高嶺，俗號檀臺山。上有古塔基，甚宏壯。面方四十三尺，上有一層甎身，四面開戶。石門高七尺餘，廣五尺餘。傍有破甎無數。古老傳云：昔周文王於此游獵，見有沙門執錫持鉢，山頭立住。喚下不來，王遣往捉，將至不見，遠看仍在。乃勅掘所立處，深三丈，獲得鉢杖而已。王重之為聖，故為起甎塔一十三級。左側村墟常聞鍾聲。至龍朔元年，京師大慈恩寺沙門慧貴法師聞之便往，又聞鍾聲。慷慨古迹，將事修理，恨無泉水，懷惑猶豫。貴又感祥云護塔。善神曰：可即經始，不勞疑慮。又感異僧曰：我是南方淨土菩薩，行化至此。云：是塔自古至今，己經四造。勿辭勞倦，功用必成。唯須牢作，不事華侈，三層便止。貴聞此告，親事經營。塔側古窯三十餘所，猶有熟甎填滿。更尋塔南川中，乃是古寺。背山面水，一期幽栖之勝地也。自未修前，鍾聲時至。恰今營搆，依時發聲。三下長打，如今集僧上堂方法。龍朔三年掘得古銘云：周保定年塔崩。塔初成時，南望見渭。又云：置塔經四百餘年崩。計周保定至開皇元年，得二十年。開皇至龍朔初得八十一年。又討銘記四百年後始崩，則塔是後漢時所造。後周無濫文者，前周大遙，未知古老所傳周文是何帝代。但知塔甎巨萬，終非下俗所立耳。
江州廬山有三石梁，長數十丈，廣不及尺，下望無底。晉咸康年中，庾亮為江州，登山過梁，見老公殊偉。廈屋崇峻，玉堂眩目。奇塔崇竦，莫測是何。循繞久之，終非人宅。乃拜謝而返。
唐貞觀二十一年，荊州大興國寺塔，西南柱無故有聲。人往看之，乃見有金銅佛頭出。如是日日漸出，經三夕方盡，長六寸許，是立佛。道俗咸異之。
高麗遼東城傍塔者，古老傳云：往昔高麗聖王出現，按行國界。次至此城，見五色雲覆地，即往雲中，有僧執錫住立。既至便滅，遠看還見。傍有土塔三重，上如覆釜，不知是何。更往覓僧，唯有荒草。掘深一丈，得杖并履。又掘得銘，上有胡書。侍臣識之，云是佛塔。王委曲問，答曰：漢國有之，彼名蒲圖。王因生信，起木塔七重。後佛教始至，具知始末。今更增高。本塔朽壞，斯則育王所統一閻浮洲處處立塔，不足可怪。
倭國在此洲外大海中，岠會稽萬餘里。隋大業初，彼國官人會丞來此。學問內外博知。至貞觀五年，共本國道俗七人方還倭國。未去之時，京內大德，每問彼國佛法之事。因問：云。阿育王依經所說，佛入涅槃一百年後出世，取佛八國舍利，使諸鬼神，一億家為一佛塔，造八萬四千塔，遍閻浮洲。彼國佛法晚至，未知已前有阿育王塔不？會承答曰：彼國文字不說，無所承據。然驗其靈迹，則有所歸。故彼土人開發土地，往往得古塔靈盤，佛諸儀相，數放神光，種種奇瑞。詳此嘉應，故知先有也。
西域志云：罽賓國廣崇佛教，其都城內有寺名漢寺。昔日漢使向彼，因立浮圖。以石搆成，高百尺。道俗虔恭，異於殊常。寺中有佛頂骨，亦有佛髮，色青螺文。以七寶裝之，盛以金匣。王都城西北有王寺，寺內有釋迦菩薩幼年齔齒，長一寸。次其西南有王妃寺，寺有金銅浮圖，高百尺。其浮圖中有舍利骨，每以六齋日，夜放光明，照燭繞承露盤，至其達曙。
西域志云：波斯匿王都城東百里大海邊有大塔。塔中有小塔，高一丈二尺，裝眾寶飾之。夜中每有光曜，如大火聚。云：佛般泥洹五百歲後，龍樹菩薩入大海化龍王，龍王以此寶塔奉獻龍樹，龍樹受已，將施此國王，便起大塔，以覆其上。自昔以來有人求願者，皆叩頭燒香奉獻華蓋。其華蓋從地自起，徘徊漸上，當塔直上，乃至空中。經一宿變滅，不知所在。
西域志云：龍樹菩薩於波羅柰國造塔七百所。自餘凡聖造者無量，直於禪連河上建塔千有餘所。五年一設無遮大會。
西域乾陀羅城東南七里有雀離浮圖。推其本緣，乃是如來在世之時，與諸弟子游化此土，指城東曰：我入涅槃後二百年，有國王名迦尼色迦，在此處起浮圖。佛入涅槃後二百年，有國王字迦尼色迦，出游城東，見四童子壘牛糞為塔，可高三尺，俄然即失矣。王怪此童子，即作塔籠之。糞塔漸高，挺出於外，去地四百尺，然後始定。王更廣塔基三百餘步，從地搆木，始得齊等。上有鐵棖，高三百尺。金盤十三重，沓去地七百尺。施功既訖，糞塔如初，在大塔南三百步。時有婆羅門不信是糞，以手探之，遂作一孔。年歲雖久，糞猶不爛。以香埿填孔，不可充滿。今有天宮籠蓋之，雀離浮圖自作已來，三為天火所災。國王修之，還復如本。父老云：此浮圖天火七燒，佛法當滅。塔內佛事，悉是金玉。千變萬化，難得而稱。旭日始開，則金盤晃朗，微風暫發，則寶鐸鏗鏘。西域浮圖，最為第一。
雀離浮圖南五十步有一石塔。其形正直，舉高二丈，甚有神變，能與世人表作吉凶之徵。以指觸之，若吉者，金鈴鳴應；若凶者，假令人搖，亦不肯鳴。
宣師住持感應云：律師問四天王：世尊舍利，闍維始了，舍利灰石，當置幾塔？天人龍鬼，各得分不？答曰：人得八分，天得三分，龍得十二分。灰石分三分：鬼神得二分，脩羅得三分，力士得一分。汝等天人龍神，慎勿起諍，此是世尊教。
又問：世尊僧伽梨當置何處？鉢盂錫杖復置何處？答曰：世尊伽梨付囑堅疾天，令善護持，鉢盂錫杖付囑頻伽天，隨在供養。世尊僧伽梨先遣在祇桓十二年中住，鉢盂在鷲頭山十五年中住，錫杖在龍泉四十年中住。
又問：伽梨鉢杖等何故歷年住耶？答曰：佛告我言：初度比丘尼，損我正法。又為末世多惡比丘，貯畜不淨物，不受持三依，毀滅正法。故令僧伽梨等六年住僧戒壇，六年住尼戒壇，令正法久住。
又問：何故伽梨分為二處住耶？答曰：亦為末世惡比丘比丘尼等不受持衣，多犯禁戒，無有威德。是故世尊令將伽梨六年住戒壇，令招威德天人龍神敬佛意故。不嫌比丘比丘尼。伽梨六年住戒壇，亦為惡尼，令修行八敬，供養比丘，勿起婬意，修持淨行。令諸鬼神敬順佛意，日夜六時來至伽藍，擁護尼眾，故住六年。
又問：何故佛鉢在靈鷲山十五年住？答曰：世尊未涅槃前，在鷲山精舍分析白豪光明，以為百千分，留一分光施末法弟子。若持戒，若破戒，乃至天龍鬼神等，於如來法中能作一念善者，施此光明。世尊初成道時，四天王奉佛石鉢，唯世尊得用，餘人不能持用。如來滅度後，安鷲山與白豪光共為利益。於末法中當隨佛鉢，於他方國，施比丘食。及以天龍等眾，隨順佛意，縱造非法，終不見過。
又問：何故十五年在鷲頭精舍？答曰：初住五年者，欲表諸比丘令觀五陰，得證三昧。十年者欲令解了諸法，得百法門。自此隨緣流行諸國，乃至法滅也。
又問：何故錫杖在於龍窟中四十年住耶？答曰：為護諸外道，及伏煩惱惡龍，破諸結使，開寤大乘四諦法輪。如來去世後四十年中，有飛行羅剎能說毘尼藏及十二部經，詐為善比丘，食諸持戒者，日別四百。為斷此惡，故鎮龍窟。復令正法增住四百年，復令像法增住千五百年，復令末法增住二萬年。爾時大梵天王來至世尊所，白佛言：如來初踰城至洴沙王國問樹神道。樹神請佛至宮已，白佛言：我受此神身，經二十大劫。過去諸佛皆來至此。我此宮中有過去諸佛四牙，一千四塔。我今請佛昔為童子時齔牙四枚。請佛垂慈，賜我四牙，欲造塔供養。佛即許之，即告阿難：汝往父王所，從彼典藏臣取我四牙。阿難依命即取。佛告樹神：令留一牙與汝供養。汝可造塔，并寫我經教，我令四弟子在塔入滅盡定，守我牙塔。爾時樹神即將七寶來至世尊所，以神力故，於一念頃，即成四塔，高五十由旬。又造真珠樓觀，及以白銀臺，於此四塔內，各造臺觀具八萬四千。既造臺塔已，待我涅槃後，迦葉結集竟，當寫我教，令大毘尼藏安彼塔中。我留此塔，汝好護持，勿令損壞。至我涅槃時，勅語文殊：我於三大劫修無量苦行，今得四牙已，造塔安竟。令後末世法欲滅時，令作利益，正法興顯。佛告阿難：我初成道時，從河洗浴訖，我苦行六年，手足爪甲不剪，皆長七寸許。時大梵天王見我爪甲長，手執七寶刀，剪我手足爪甲。我將付父王，令善護持。王既崩後，轉付典藏臣，汝可往至彼，道我須爪甲。阿難依命取來至世尊所。佛開函取爪甲，普示大眾。我之手足二十爪甲，猶如赤銅色。佛告大眾：汝等天人龍神等可將我爪甲，當細熟現。恐未來世中諸魔及外道別將相似物，換我真甲。汝若疑非者，當以金剛鎚碪，以甲置鐵碪上，以鎚打擊。無片損者，乃真我甲。若以火燒鍊，變為金色，出五色光，上照有頂。見此相者，是我真爪甲也。佛告文殊師利及四天王等：從此末法後，多諸惡比丘，滿閻浮提，無有威德，無有智慧。至千四百年後，汝將我十爪塔，游歷四天下。，一國住經七日。如是周歷已，當至香山頂阿耨達池中。金砂洲上住。至千五百歲。我此大千界八百億國，教初流行彼。汝文殊師利分身變為國王，金剛齊菩薩分身為大臣，金剛幢菩薩分身為比丘。汝等三大士，共流通我教，幸不生疲勞懈怠也。
又問：漢地塔寺古迹云何？答曰：今諸處塔寺多是古佛遺教基，育王表之福地，不可輕也。今有名塔，如常所聞。無名藏者，隨處亦有。如河西甘州郭中寺塔。下有古佛舍利。及河州靈嚴寺佛殿下亦有舍利。秦州麥積崖佛殿下舍利，山神藏之。此寺周穆王所造，名曰靈安寺。經四十年當有人出。荊州長寧寺塔是育王所造。下有舍利，入地一丈餘，石函五重，盛碎身骨。益州三塔，大石、武誓、駱縣，並有神異，如別傳說。
又問：楊都長干塔鄮縣塔是育王造者，是事云何？答曰：是昔劉薩何感靈，令往楊州上越城，望見長干有異氣，因標掘得。如今傳所明。道宣師問：若爾已有若干，便有佛剎不？答曰：非剎干也。干是地之長隴，名隴為干，塔遍長隴之側。書不云乎，包括干越，越地多有長隴也。臨海鄮縣等者，亦是育王古塔。是賢劫佛者，有迦葉佛臂骨，非人所見，從地踊出，為開俗福也。有羅漢將往鐵圍山，留小塔。其塔大，有善神。且現二魚。井中鰻𩼽魚，護塔神也。其側有足跡石上者。云是前三佛蹈處也。昔周時此土大有人住，故置此塔。
又問：若爾周穆已後諸王建置塔時，何為此土文記罕見？答曰：立塔為於前緣，多是神靈所造，人有見者少，故文字少傳。楊雄、劉向尋於藏書，往往見有佛經。豈非秦前已有也。今衡岳南可六百里在永州北，有大川，東西五百餘里，南北百餘里。川中昔有人住數十萬家。今生諸巨樹，大者徑二三丈，下無草木，深林可愛。中有大江，東流入湘江。尋㵎覓之即得。川南有谷北出。入谷有方池，四方砌石，水深龍居，有犯者輒雷震。山谷左側多有山果橘柚陽梅之屬，列植相次。池南有育王大塔，石華捧之，上以石籠，覆與地平。塔東崖上具有碑篆書可識之。登梯抄取，足知立塔之由也。衡山南大明師置寺處，亦有古塔。其寺南北十餘里，七處八會流渠靜院處處皆立。
又問：諸神自在威力殊大。至如蜀川三塔，咸名大石。人有掘者，莫測其原。至如秦川武功一塔，古老相傳名曰育王。三十年中，一度出現。至貞觀已來，已兩度出。雖光瑞殊壯，而舍利如指骨在石臼中。如何陿陋若此？答曰：諸鬼神中貧富不定，各是往業，如人不殊。天中亦爾，隨其所有，而用供養此塔。鼓山竹林寺名何代所出耶？答曰：是迦葉佛時造。周穆王於中更重造寺。穆王佛殿并及塑像，至今現存。山神從佛請五百羅漢住此寺中，即今現有二十聖僧。繞寺左側，現有五萬五通神仙，供養此寺僧。
原夫伽藍者，昔布金西域，肇樹福基；締搆東川，終祈淨業。所以寶塔蘊其光明，精舍圖其形像。遍滿三千之界，住持一萬之年。建苦海之舟航，為信根之枝幹。覩則發心，見便忘返。益福生善，稱為伽藍也。但惟年代日遠，法教衰替。寺像雖立，敬福罕儔。或真或偽，改換隨情；或精或麁，乃同糞土。遂令目覩其迹，莫識厥旨；日用其事，不知所由。是以行道之眾，心無所安；流俗之徒，於法無敬。輕慢於是乎生；陵蹈於是乎起。欲以此護法，不亦難哉者乎！是以古德寺誥，乃有多名。或名道場，即無生廷也；或名為寺，即公廷也；或名淨住舍，或名法同舍，或名出世間舍，或名精舍，或名清淨無極園，或名金剛淨剎，或名寂滅道場，或名遠離惡處，或名親近善處。並隨義立，各有所表。今道俗離居，豈得稱名也。
依宣律師祇桓寺感通記云：經律大明祇桓寺之基趾，多云八十頃地，一百二十院。准約東西，近有十里。南北七百餘步。祇陀、須達二人共造成之。已後經二百年，被燒都盡。則當此土姬周第十三主平王之三十一年。祇陀太子初雖不許賣，後見布金，欣然奉施。即告長者：吾自造寺，不假於卿。須達不許，因此共造。太子立願，後若荒廢，願樹還生。恰至被燒，屋宇頓盡，所立樹者，如本不殊。何以被燒？良由須達為凡之時，賣肉得財，居賤出貴，常願荒儉。家雖巨富財，由穢心，以此造寺，終遭煨燼。太子願力，淨心樹生。業行有殊，表之染淨也。於後五百年有旃育迦王，依地而起，十不及一。經于百年，被賊燒盡。經十三年，有王六師迦者，依前重造，屋宇壯麗，皆寶莊嚴。一百年後，惡王壞之，為殺人場。四天王及娑竭龍王忿之，以大石壓之。殺毀者經九十年，荒無人物。忉利天王令第二子下為人王，又依地造。莊飾嚴好，過佛在時。經百五十年，魔天燒滅，則當此土漢末獻帝二十九年。以事往徵，顯宗已後，和、安、桓、靈之代，西域往來，行人接踵。則見天王葺構之作，祇樹載茂之緣。後雖有造者，僅接遺基，至于今日，荒涼而已。依南天王子撰祇桓圖一百卷、北天王子撰五大精舍圖二百卷，各在本天，不可具述。
夫造寺法用，不可楷定。隨其施主，物有豐儉。雖量力而作，然須用心精誠而造。寺物雖小，得福弘大。故無上依經云：雖造四果聖人塔廟滿四天下，盡形供養，不如有人佛涅槃後，取佛舍利，造塔供養。所得功德勝前功德百千萬億分，不可為喻也。一、由福有優劣，二、由心有強弱。若有真心，縱小尚得福多，何況於大。若有偽心，縱大尚得福少，何況於小。是故行者若欲造作，必須殷重，不得輕慢也。
如賢愚經云：天語須達長者云：汝往見佛，得利無量。正使今得百車珍寶，不如轉足一步至趣世尊。正使今得百車象珍寶，不如舉足一步往趣世尊。正使今得一四天下滿中珍寶，不如舉足一步至向世尊。所得利益，盈逾於彼百千萬倍。聞已歡喜，佛為說法，成須陀洹果。須達問舍利弗：世尊足行日能幾里？舍利弗言：日半由旬。如轉輪王足行之法，世尊亦爾。時須達長者即於道次住二十里作停舍。須達請太子，欲買園造精舍。祇陀太子言：若能以黃金布地，令間無空者，便當相與。須達曰：諾，謹隨其價。太子秖言：我戲語耳。須達言：太子不應妄語。即共與訟。時首陀會天化作一人，為評詳言：夫太子法不應妄語。價既已決，不宜中悔。太子遂與之。便使人象負金出，八十頃中須臾欲滿，殘餘少地。須達思惟：何藏金足，不多不少，當取滿之。祇陀問言：嫌貴置之。當言：不也。自念金藏，何者可足，當補滿。祇陀念言：佛必大德，乃使斯人輕寶乃爾。教齊且止，勿更出金。園地屬卿，樹木屬我。我自上佛，共立精舍。須達歡喜，即然可之。即便歸家，當施功作。六師聞之，往白國王：長者須達買祇陀園，欲為瞿曇沙門興立精舍。聽我徒眾與共捔術。沙門得勝，便聽起立。若其不如，不得起也。瞿曇徒眾住王舍城，我等徒眾當住於此。王報須達，六師出如此言。須達愁惱不樂。舍利弗怪問不樂，須達具述報之。舍利弗言：正使六師滿閻浮提，數如竹林，不能動吾足上一毛。欲捔何等，自恣聽之。須達歡喜，即報國王。却後七日，當於城外寬博之處，時舍利弗共勞度差各現神變，外道不如。時舍利弗既見外道受屈，即為說法，隨其本行宿福因緣，各得道迹。六師徒眾三億弟子，於舍利弗所出家學道。捔技訖已，各還所止。長者須達共舍利弗往圖精舍。須達自手捉繩一頭，時舍利弗自捉一頭，共經精舍。時舍利弗欣然含笑。須達問言：尊人何笑？答言。汝始於此經地，六欲天中宮殿已成。即借道眼，悉見六天嚴淨宮殿。問舍利弗：是六天何處最樂？舍利弗言：下三欲染，上二憍逸，第四天中少欲知足，常有一生補處菩薩來生其中，法訓不絕。須達言曰：我正當生第四天中。出言已竟，餘宮悉滅，唯第四天宮殿湛然。復更徙繩時，舍利弗慘然憂色。即問：尊者何故憂色？答言：汝今見此地中蟻子不？對曰：已見。時舍利弗語須達言：汝於過去毘婆尸佛亦於此地，為彼世尊起立精舍，而此蟻子在此中生。乃至七佛已來，汝皆為佛起立精舍，而此蟻子亦在中生。至今九十一劫受一種身，不得解脫。生死長遠，唯福為要，不可不種。是時須達悲心憐傷，經地已竟，起立精舍。為佛作窟，以妙栴檀，用為香泥。別房住止千二百處。凡百二十處別打揵椎。施設已竟，欲往請佛，即往白王。王聞即遣請佛。世尊與諸四眾，前後圍繞，放大火明，震動天地，遍照三千。城中伎樂，不鼓自鳴。盲聾病者，皆得具足。男女大小覩斯瑞應，歡喜踊躍，來詣佛所。十八億人都悉來集聚。爾時世尊隨病投藥，為說妙法，各得道迹。佛告阿難：今此園地，須達所買，林樹華果，祇陀所有。二人同心，共立精舍。應當與號太子祇陀樹給孤獨食園。名字流布，傳示後世。爾時阿難及四部眾聞佛所說，頂戴奉行。
又涅槃經云：須達取金，隨集布地，一日之中，唯五百步，金未周遍。祇陀即語須達：餘未遍者，不復須金，請以見與。我自為佛造立門樓，常使如來經由入出。祇陀大子自造門坊。須達長者七日之中成立大房，足三百口。禪坊靜處六十三所，冬室夏堂，各各別異。厨坊、浴室，洗脚之處，大小圊廁，無不備足。
問曰：何故如來偏住此園耶？答曰：依真諦師傳云：過去第四拘留孫佛時，人壽四萬歲，有長者名曰毘沙。此地廣一由旬，純以金板布地，遍滿其上，奉施如來，以為住處。第五拘那含牟尼佛時，人壽三萬歲，有長者名大家主。以此園地廣三十里，純以銀衣等遍布其地，并以乳牛及犢子充滿其中，奉施如來，起為住處。第六迦葉波佛時，人壽二萬歲，有長者名大幡相。以此園地廣二十里，純以七寶，遍布其地，奉施如來，起為住處。第七今釋迦牟尼佛，人壽百歲時，有長者名須達多。此園地廣唯十里，純以金餅布地，周滿園中，金厚五寸，買此園地，奉施如來，起為住處。至後彌勒佛出世時，人壽八萬歲，須達爾時為蠰佉國大臣，名須達多。此園地還廣一由旬，純以七寶遍滿布地，奉施如來，起為住處。過去未來，地雖延促，終是一所。能施之人，雖有前後，據體而論，還是一人。常為長者，殷富熾盛，常充供養諸佛不絕。至釋迦時初得須陀洹果，臨終時得阿那含果。至彌勒佛出時方證阿羅漢果。故雜阿含經云：給孤獨長者疾病，佛自往看病，記其得阿那含果。乃至命終生兜率陀天，常下來禮拜佛，聽法已，還歸天上。
又大集經云：佛告梵天王等：我諸聲聞現在未來三業相應，及與三種菩提相應，有學無學，具足持戒，多聞善行，度諸眾生。於三有海，及諸施主為我聲聞而造塔寺，亦復供給一切所須及彼眷屬，付囑汝等，勿令惡王非法惱亂。爾時梵釋天王、龍王、夜叉等合掌向佛，而作是言：大德婆伽婆，已有一切如來塔寺及阿蘭若處，及未來世，若在家出家人為於世尊聲聞弟子造塔寺處，我等悉共守護，令離一切諸難悑畏，亦如有給施飲食衣服臥具湯藥一切所須。如是施主，我等亦當護持養育。
故七佛經云：護僧伽藍神斯有十八神：一名美音，二名梵音，三名天鼓，四名歎妙，五名歎美，六名摩妙，七名雷音，八名師子，九名妙歎，十名梵響，十一名人音，十二名佛奴，十三名歎德，十四名廣目，十五名妙眼，十六名徹聽，十七名徹視，十八名遍視。寺既有神護，居住之者亦宜自勵，不得惰怠，恐招現報也。
述曰：依如西域，凡有士女既到伽藍，至寺門外，慶已所遇，先整衣服，總設一禮。入寺門已，復設一拜。然後安庠直進，不得左右顧盻。故涅槃經云：往僧坊者，有其七法：一者生信，二者禮拜，三者聽法，四者至心，五者思義，六者如說修，七者迴向大乘，利安多人。住是七善，最勝最上，不可譬喻。
又郁迦長者經：佛言：長者，居家菩薩入佛寺精舍，當住門外一心作禮，然後當入精舍。自念言：我何時當得如是居寺出塵垢之處。
又十住毘婆沙論云：在家菩薩若入佛寺，初欲入時，於寺門外，五體投地。應作是念：此是善人住處，行慈悲喜捨住處，是故須禮。若見諸比丘威儀具足見已，恭肅敬心禮拜親近問訊。
又自愛經云：時有國王詣佛所，遙見精舍，下車却蓋，解劍脫履，拱手直進。
又僧祇律云：若行平視，迴時合身總迴，行時先下脚跟，後下脚指。
又智度論云：出入來去，安庠一心。舉足下足，觀地而行。為避亂心，為護眾生故，是名不退菩薩相。
又西國寺圖云：行至佛所，禮三拜竟，圍繞三匝，唄讚三契。禮佛既已，方至僧房。房外一拜，然後入見上座，次第至下，各設三拜。僧多一拜。若見非法之事，不得譏訶。若發言嫌責，自失善利，非入寺之宜。故涅槃經云：夫入寺者，棄捨刀杖雜物，然後入寺。捨刀杖者，去瞋恚三寶心也。捨雜物者，去從三寶乞求心也。且除兩過，乃可入寺。順佛而行，不得逆行。設復緣礙左遶，常想佛在右。入出之時，悉轉面向佛。禮拜三寶者，常念體唯是一。何者？覺法滿足名佛，所覺之道名法，學佛道者名僧。則知一切凡聖體同無二也。若入寺時，低頭看地，不得高視。見地有蟲，勿誤傷殺。當歌唄讚歎，不唾僧地。若見草木不淨，即須除却。
又四分律云：入僧寺已，應先禮佛塔，次禮聲聞塔，後禮第一上座，乃至第四上座。
又五分律云：若入僧多，但別禮師，餘人總禮而去。又四分律云：得禮出家五眾亡人塔及如來塔。
又五百問事云：弟子得禮師塚，以報恩故。
又增一阿含經云：塔中不應禮餘人。
又十誦律云：佛塔聲聞塔前，自他不得禮。
又五百問事云：佛塔前禮餘人得罪。
又三千威儀經云：不得座上作禮。
毘尼母論云：不得著革屣富羅入塔。
五百問事云：若是淨潔靴履鞵屩等，得著禮拜。
僧祇律云：若受人禮拜，不得如瘂羊不語。當相問訊，
少病少惱，安樂不？道路不疲苦不？
述曰：若有士人，或難因緣須至寺宿，不得臥僧床席。必無私有，借臥如法，然不得共僧同其床臥。故寶梁經云：共僧同床半身枯，死墮地獄受其大苦。僧未眠時，不得在先眠。不得調戲言笑，說非法語，失於威儀，驚動眾心。若有便利洟唾，為求法宿，不得出外者，無犯。睡時右脇著床，以脚相壘。心係明相，念當早起，表出家因也。是故經云：仰臥者是脩羅臥，伏地臥者是餓鬼臥，左脇臥者是貪欲人臥，右脇臥者是出家人臥。眾僧未起，在前早起，嚴儀容服，至僧房前。故沙彌威儀經云：若入師房，應三彈指。
又三千威儀經云：若入師房，當具五法：一、於外彈指。二、當脫帽。三、作禮。四、正住，教坐乃坐。五、不忘持經。又僧祇律云：弟子應晨起先右脚入師房已，頭面禮足，問安眠不。故善見論云：弟子參師當避六處：一、不得當前，二、不得當後，三、不得太遠，四、不得太逼，五、不得處高，六、不得上風立。當不近不遠，側廂而立，令師小語得聞，不費尊力也。又欲行時，威儀進止，皆不得離師。故善見論云：弟子從師行，不得遠師七尺。又沙彌威儀經云：弟子從師行，不得以足蹈師影。
述曰：若女人入寺，法用同前。但不得在男子上坐，形相語笑，脂粉塗面，畫眉假飾，非法調戲，共相排盪，持手掁人。必須攝心整容，隨人教令，依次持香，一心供養。懺悔自責，生女人中，常成隔礙，於此妙法，修奉無因。不得自專，由他而辦，一何苦哉！深生悲悼。若見沙彌，禮如大僧，勿以小位，而不加敬。此於大僧為小，在俗為尊。如此等法，竭力而行。法用既多，具在士女篇述。
述曰：若男女所修事訖，須欲出寺，佛塔前設禮三拜，還須右繞三匝，合掌唄讚，然後却行出寺門外，復設一禮。若見僧時，徒眾若少，各禮三拜。僧若多時，總辭三拜。故善見論云：禮佛時應繞三匝三拜。四方作禮，合十指掌，叉手於頂，却行而出。絕不見如來，更復作禮，迴前而去。凡欲入寺之行，為作出世之緣。建立寺者，開淨土之因；供養僧者，為出離之軌。故惟穢俗之鄙質，入伽藍之浮剎。所有施為，恐乖法式。若也還家，微捨自贖。表僧有法施，俗有財惠。舉動合宜，內外俱益也。
頌曰。
玄風冠西土，內範軼東矜。
大川開寶匣，福地下金繩。
繡窓高可映，畫栱疊相承。
日馭非難假，雲師本易憑。
陽樓疑難燧，陰軒類鑒水。
迴題飛星沒，長楣宿露凝。
旌門曙光轉，輦道夕雲蒸。
祇桓多靈物，竹園滿休徵。
虛薄筆難紀，微軀竊自凌。
優遊徒可恃，恩蔭永難勝。
晉建元寺、建康太清里寺基，本宋北第，元徽二年宮人陳太妃造。寺塔舍利，靈應相仍，每夕放光。寺大殿後畫迦毘羅王及毘沙門天王二像。若有僧侶失儀，童豎褻慢者，無不影響表異，使其恭肅。若使虔誠懺禮，標心懇切者，必空中有彈指聲，或循繞翼衛其間。有請福祈願者，莫不剋諧。
宋靈味寺，建康鍾山蔣林里，宋永初三年沙門法意起造。晉末有高逸沙門莫顯名迹，巖栖谷飲，常在鍾山之阿。一夜忽聞怪石崩墜，聲振林薄。明旦履行，唯見清泉湛然，因聚徒結宇，號曰靈味寺焉。
漠平等寺，廣平武穆王壞舍宅所立也。寺門外有金像一軀，高二丈八尺，相好端嚴，常有神驗。國之吉凶，先炳祥異。孝昌三年十二月，此像面有悲容，垂淚遍體皆濕，時人號曰佛汗。京師士女，空市而觀。有一比丘以淨綿拭其淚，須臾之間，綿濕都盡。更以他綿換拭，俄然復濕。如此三日乃止。至明年四月，爾朱榮入雒陽，誅戮百官，死亡塗地。至永安二年三月，此像復汗。京邑仕庶，復往觀視。五月北海入雒，莊帝北巡。七月北海大敗，所將江淮子弟五千餘人，盡被俘虜，無一得還。永安三年七月，此像悲泣，復如初汗。每經神驗，朝野惶懼，禁人不聽觀視。至十二月，爾朱兆入雒擒莊帝。帝崩於晉陽。宮殿空虛，百日無主。唯尚書令司州牧樂平王爾朱世隆鎮京師，商旅四通，盜賊不作。
白塔寺在秣陵三井里。晉升平中，有鳳皇集此地，因名其處為鳳皇臺。至宋升明二年，齊太祖起造。立寺之始，咸以山高難於谷汲。比丘法和爰發誓云：若此地可居，當使自然出水。乃於食堂前試鑿井，曾不數仞，而清泉湛然，甘香清美，流未嘗竭。
白馬寺在建康中黃里，太興二年晉中宗元皇帝起造。昔外國王欲滅佛法，宣令四遠，毀壞塔寺。次招提寺，忽有一白馬從西方來，繞塔悲鳴，騰躍空中，或復下地。一日一夜，鳴聲不絕。以事白王，王潛下淚，深自愧責，即勅普停。已毀之塔，並更修復。由此白馬，大法更興，因改招提為白馬。此寺之號，亦取是名焉。
東晉初天台山寺者，昔有沙門帛道猷，或云竺道猷，統涉山水，窮括奇異。天台石梁，終古無度，乃慷慨曰：彼何人斯，獨無貞操，故使聖寺密爾，對面千里。遂揭錫獨往，往趣石梁，周瞰崖隒，久之方獲。其山石梁非一，聖寺亦多。將欲直度，不惜形命。且虹梁亘谷，下望萬尋，上闊尺許。莓苔斜側，東邊似通，西礙大石，攀登路絕。猷乃別思冀投。夜宿梁東。便聞西寺磬聲經唄唱薩。勇意相續，通夕不安。又聞聲曰：却後十年當來此住，何須苦求。雖爾不息，晨夕惋恨，結草為庵，彌年禪觀。後試造梁，乃見橫石洞開，梁道平正，因即得度。遂見棟宇宏壯，圖塔瓌奇。神僧敘接，宛同素識。中食既訖，將陳住意。僧曰：却後十年，自當至此，何勞早住。相送度梁，橫石已塞。至晉太元年，終於山所，形似紅色，端坐如生。王羲之聞之造焉，望崖仰挹。今有往者，雲迷其道。
宋時朱齡石者，使往遼東，還返失道，隨風汎海，一月餘日，達于一島。糧米俱竭，入島求泉，漸深登山。乃見一寺，堂宇莊嚴，非所曾覩。僧問所從，具說行事。設食飲水，問以去留。石曰：此乃聖居，非凡可住。僧曰：欲住任意。石苦辭欲還。僧告曰：此間去都二十餘萬里。石等聞之，驚悑曰：若爾何緣得達？僧曰：自當相送，不勞致憂。又問曰：識杯度道人不？曰：識之。便指壁上鉢帒曰：此是彼物，有小過，罰在人中。便取鉢帒與石，并書一封，上為書字，然不可識。曰：可以書鉢與之。令沙彌送，勿從來道。此有直路，疾至船所。須臾至海，沙彌以一竹杖著船頭，語曰：但閉舫聽往，不勞航柁。於即依言，但聞颼颼風聲。有竊視者，見船在空雲飛，奔於山林海上。數息間，遂達楊都大桁。正見杯度奇桁欄口云：馬馬。齡石既至，書自飛上度手。度驚曰：汝那得蓬萊道人書，喚我歸耶？乃說緣由，又將鉢與之。手捧鉢曰：吾不見此鉢四千餘年。擲上入雲，下還接取。太初中無故而死。事在高僧傳。
晉初河州唐述谷寺者，在今河州西北五十里度風林津，登長夷嶺，南望名積石山，即禹貢導之極地也。眾峯競出，各有異勢。或如寶塔，或如層樓。松栢映巖，丹青飾岫。自非造化神功，何因綺麗若此。南行二十，得其谷焉。鑿山搆室，接梁通水，繞寺華果蔬菜充滿，今有僧住。南有石門濱於河上，鐫石文曰：晉太始年之所立也。寺東谷中有一天寺，窮討處所，略無定指。常聞鍾聲，又有異僧。故號此谷名為唐述，羌云鬼也。所以古今諸人入積石者，每逢仙聖，行往恍忽，現寺現僧。東北嶺上，出於醴泉，甜而且白，服者不老。
高齊初有異僧投鄴下寺中夏坐，與同房僧亡名欵曲意得。客僧患痢甚困，名以酒與之。客曰：不可也。名曰：但飲酒，雖是戒禁，有患通開。客顰眉為飲之，患損。夏滿辭還本寺，相送出都。客曰：頗聞鼓山竹林寺乎？名曰：聞之。古來虛傳，竟無至者。客曰：無心相造，何由而至。一夏同房，多相惱亂。患痢飲酒，乃是佳藥，本非所欲，為意而飲，願不此及人。山寺孤逈，時可歷覽。想一登陟，以副虛懷。名聞喜躍曰：必能導達，夕死無恨。至九月間，剋望尋展，幸賜提引，不爾無由。客曰：若來可從鼓山東面而上，東度小谷，又東北上，即是山寺。至期與好事者五六人，直詣石窟寺。山僧曰：何以得來？曰欲往竹林，道由於此。僧曰：世人可笑，專聽妖言。此山東西，我並遊涉，何處有寺。古有斯言，不勞往也。名曰：彼客致詞，極非猛浪，何有虛也？只得尋之。尋而不獲，非余咎也。石窟寺僧數十相隨，依言東上，度谷尋嶺。忽見一翁，把钁斵地，又見一僧來至鋤禾四邊，把鋤曳钁曰：去年官寺道人放馬，食我禾盡，今年復來蹋我秋苗。舉钁趂僧，並皆返歸，唯名一人東北獨上。翁曰：放儞上山，乞蟲喫却。遂依東上，林木深茂。聞南嶺上有吟詠聲。名曰：非往者客耶？曰：是也。排榛而出，執手敘闊，相將造寺。瞬目間，忽見崇峯簉曰，脩竹干雲。重門洞開，複殿基列。門外東西槽櫪，飾以金鋪。似有馬蹤，而無繫者。行至門首曰：且住此，通和尚去。須臾便出，引入至佛殿前，禮拜訖，西至廊下。和尚可年九十許，眉長鼻高，狀如西僧。傍有官吏可三十人，執文簿有所判斷。舉手告曰：下里山寺，殊無可觀，何能遠涉。名即禮拜十數拜。和尚曰：行來疲頓可止，將至房去。便引西房北東轉，見僧憑案讀經。名便禮拜，都不慰問。便引盡北行，東出至本客房中，歡笑通宵，屢言永住彼。曰：一任和尚，不敢為礙。待明為諮報。曰：和尚不許。乃至中食，不異鄴中。臨別，和尚曰：知欲永住，知友情也。然出家人不可兩處安名。本寺受供，可得乖否。必欲永住，可除彼名。好去。便辭送出，執手憤惋，既別悽然。行一里間，數數反顧，寺塔林竹，依然滿目。更行二里，返顧並無，但是峯崖雜樹。行行西下，依隨本道，不見田苗，亦無田翁。乃至石窟，備為僧說之。
高齊文宣在晉陽，使人騎白𩥟駝，向我寺取經函去。使問：不知何寺？帝曰：但任駝行，自知寺處。日晚出城，駝行至急，奄然如睡。忽至一山，名為冥寂，山半有寺。有群沙彌曰：高洋𩥟駝來也。便引入寺，見一老僧。拜已，問曰：高洋作天子何似？答曰：聖明。問曰：爾來何為？答曰：令取經函。僧曰：洋在寺嬾讀經，今取何用。指示北行東頭，是其本房，汝可彼取函與之。即乘駝而返，如睡如夢，奄至晉陽。以函反命。不久帝行至谷口木井寺，有捨身癡人，不解語，忽語帝曰：我先去，爾後可來。帝然之。是夜癡人死。不久，帝於晉陽不豫，使劉桃枝負行，鼻血淋瀝，是夜帝崩。
代州東南五臺山，古稱神仙之宅也。山方三百里，極巉巖崇峻。有五臺，上不生草木，唯松栢茂林。經中明文殊將五百仙人，往清涼雪山，即斯地也。地極嚴寒多雪，號曰清涼山。所以古來求道之士，多遊此山。遺迹靈窟，即目極多。中臺最高，去并七百，望如抵掌。上有小石浮圖，其量千計。即是魏文帝宏所立也。石上人馬跡宛然如新。有大泉名曰太華，清澄如鏡，有二浮圖夾之。中有文殊師利像。人有至者，鐘聲香氣，無日不有，神僧瑞像，往往逢遇。龍朔三年，下勅令長安會昌寺僧會賾往彼修理寺塔，前後再返，亦遇靈感。中臺東南下三十里有大孚靈鷲寺，古傳漢明所造，現有東西二道場，像設猶存。南有華園二頃許，四時相間，互相映發，古今常然，不知元由。貞觀年中，有禪師名解脫，聚住習定，自云於華園北四度見文殊師利菩薩，翼從滿空，群仙異聖，不可勝紀。近有僧朗禪師居山三十餘載，亦遇仙聖，飛空而去，唯留故皮。南臺三十里內多是名華，遍於峯岫，俗號華山。中有聖寺，鍾聲時發。曾見異人，形偉冠世，言語之間，超騰遂遠。其山甚近，滯俗罕登，登者必感勝緣。
魏太山丹嶺寺釋僧照，未詳氏族。性多虛放，好追靈迹，譎詭之處，無不登踐。承瀑布之下，多諸洞穴，仙聖遊止。以魏普泰年，行至榮山，見飛流下有穴孔，因穴而入。行可五六里，便得出穴，外有微逕。其東北上可行數里，得石渠，闊三兩步，水西流清，澄徹上下，藥草延，蔓委地青翠。渠北有瓦舍三口，形甚古陋。庭前穀穗縱橫，鳥雀殘食甚眾。東頭屋內有數架黃裘，中間有鐵臼兩具，亦有釜器。並附遊塵，都無炊爨之迹。西頭室裏有一沙門，端坐儼然，塵沒膝。四望瞻眺，唯見茂林懸㵎，非有人居。須臾之間，逢一神僧，年可六十，眉長丈餘，盤掛耳上，相見欣然，傾慰若舊。問所從來，答云：我同學三人，來此避世。一人外行未返，一人死來極久，似入滅定。今在西屋內，汝見之未？今日何姓為主？答曰：是魏家，曰：享國已久。不姓曹邪？照云：姓元。僧曰：我不知之。遂取穀穗，擣之作粥。又往林中葉下取梨棗，與之令噉。僧云：汝但食之，我不噉此。又問：誦何經業？照云：吾誦法華經。神僧鎮頭曰：大好精進業。今東屋架上如許經，吾並自誦之。欲得聞不？照合掌曰：唯敢聞命。彼遂部別誦之，聲氣朗徹，乃至通夜。照疲苦睡。僧曰：但睡，我自常業耳。達旦不眠，更為造食。照謝曰：幸得奉謁，今暫還歸，尋來接事。僧亦不留，但言：我同學行去，汝若值者，大有開寤，恨不見之。既言須歸，好去。照尋路得還，結侶重來，瀑布覓穴，莫測其處。今終南諸山亦有斯事，不可具述。
雍州鄠縣南繫頭山寺者，其山本舟人繫船其頂，故以名焉。昔太一未分，山連太行、王屋、白鹿，河水停於此川，號為山海。及巨靈大人秦洪海者，患水浩蕩，以左掌托太華，右足蹋中條，太一為之裂，河通地出。山遂高顯。仍本號。為。張衡西京賦云。高掌遠蹠，以流河曲者是也。古老傳云：繫頭南有九空仙寺。昔有人山採，逼暮不知歸道，依林而宿。夜聞鍾聲在近，即尋之。忽見一寺，僧眾百餘，但有行坐而不敘問，其人怪之，至明失寺。此來在近，無往尋者。有僧曾至山，但有層峯秀林，不可登踐。又云：山有九窟，仙人所居也。有藍田大谷伏羲城側歸義寺僧弘藏者，有膽勇，聞而往尋。積日累夜，巡繞山隒，止獲五窟。甚圓淨，如人所造，無闕漏，似有居者。又光明寺了禪師亦往尋覓，依窟一夏。今所謂照陽窟也。足為華望之大觀也，而仙寺終不見焉。
子午關南大秦嶺竹林寺者，至貞觀初，採蜜人山行，聞有鍾聲，尋而往至焉。寺舍二間，有人住處。傍大竹林，可有二頃。其人斷二節竹以盛蜜，可得五升許。兩人負下，尋路而至大秦戍，具告防人。以林至此可十五里。戍主利其大竹，將往伐取。遣人依言往覓，過小竹谷，達于崖下。有鐵鎖長三丈許，防人曳鎖，掣之太牢。將上，有二大虎據崖頭，向下大呼。其人悑急返走，又將十人重尋，值大洪雨便返。藍田寤真寺僧歸真，少小山栖，聞之便往。至小竹谷北上，望崖失道而歸。常以為言。真云：此竹林至關，可五十許里。
子午關南第一驛名三交驛。東有㵎，東南坡數十頃。是栗樹，素不知有僧住。屢聞鍾聲，不以為奇。一時驛家婦女採樵入㵎，忽值一僧獨坐石上縫衣，傍無一物。此女有信心，白曰：不知師在此，日時欲至，向驛食來。僧云：貧道山居，不得食驛家官食。女曰：自有私食，足以供養。僧曰：信心人食亦不可得。女恐時過，馳走取食。及來尋之，不見其迹。由是常令家人左近追之，永不可值，而有鍾聲。此寺去驛五里。
又終南析谷內椶櫚寺者，近有人見一僧云：倩為擎襆向寺？問：寺在何處？云：在析谷炬明東嶺頭。其人為荷襆，將至寺，見一僧從南崖來，可長五十尺，相召來。其人辭返，語曰：君日日入山採柴，可於柴下取齋殘餅食之，不須道得之由緣。便隨其言，日得其餅。妻怪窮之，不得已便說，遂瘂經年。又見二僧入谷，其人手招指口，如是三返，便得語。其人近死。今入山者，至炬明嶺側，常聞鍾聲，亦往往見有異僧。近有一僧聞已，遇見入谷僧，疑是椶櫚寺。問言：大德不是椶櫚寺僧不？曰：是。欲隨大德去得不？曰：可相隨來。但聞耳邊颼飂風聲至急。心惟曰：此何必是聖，或入深山躓頓我。竊生念時，前僧便失，懊惱之甚。返迴三日，方達谷口。乃於避世堡立精舍以之。精舍見存，其僧不知所終。
又終南庫谷內西南，又名胡盧谷。昔有人於山採斫，遇見一寺，并石室石門。門內並寶器，重大不可勝。然不見僧人，是眾僧供用具度。其人裴回顧眄，記誌處所，以所齎瓠盧掛於室樹，下山召村人往尋。其谷內樹上，往往悉是瓠盧，莫知蹤跡。今有尋山云：石門扇在山崖傍，半入山下，其半雖出，無人力開之。今其谷名庫，地名天藏，故谷口府坊，皆名天藏。測其山中，則彌勒下生方現於俗耳。
西域志云：烏萇國西南有檀特山，山中有寺，大有眾僧。日日有驢運食，無控馭者。自來留食還去，莫知所在。
西域志云：王玄策至大唐顯慶五年九月二十七日菩提寺寺，主名戒龍，為漢使王玄策等設大會。使人已下，各贈華㲲十段，并食器，次伸呈使獻物龍珠等，具錄大真珠八箱，象牙佛塔一，舍利寶塔一，佛印四。至於十月一日，寺主及餘眾僧餞送使人。西行五里，與使泣洟而別曰：會難別易，物理之然，況龍年老，此寺即諸佛成道處。為奏上於此存情，預修當來大覺之所。言意勤勤，不能已已，
敬尋佛法東流，年向六百。三寶傳記，卷盈三千。其內名僧德重可觀，神通變化，靈瑞感通，向有千人。自古君臣隱遁逸民，負才傲俗之流，並皆崇敬。如賢如聖，備在傳記，不可具述。故入大乘論云：尊者聖人賓頭盧、羅睺羅等有十六大阿羅漢，住世通法。又有九億無學聖人，亦在此洲，未入涅槃。准此而詳，今諸山海所居眾僧，多聞磬聲，或尋遇寺，豈非聖人之所處乎。今更約諸門以分三時：一、約住世，二、約賢劫，三、約釋迦一佛為候。初約住劫用辯通塞者，如西域所列往劫行事。如薩埵捨身，流血尚在。達拏捨子，杖捶遺血，布髮掩泥之所，捨身求偈之地。月光斬首，尸毘飼鷹。斯等遺跡，並惟古劫。計數災蕩，如何尚存。天竺名僧，亦疑斯致。理如所問，無宜獨留。而往事迹，有僧釋云：此乃如來神力，由菩薩志行，雖有三災，不可除滅。後成世界，依而集之。亦有人言：三災之化，無往不除。乃至無一隙塵而得存焉。今云塔在，豈不乖乎！諸德釋云：但非聖跡者，如無一隙得住。今云有者，由聖力加備，故得久住。欲使後代，師之慕仰，冀慕聖蹤，依之得道。世界初成，昔古遺跡相似而現。並是佛之神力變化所為，故五不可思議中，一是佛神力也。所以往劫生事而列之。第二、約同劫以明，相對有四。且如一鉢，千佛共同。故傳云：釋迦受食，四王奉鉢。滅後流行至毘舍離，若干百年，又至乾陀衛，又至西月氏、于填、丘夷，次當達震旦，返向師子國，還來天竺，上升兜率。彌勒見曰：釋迦佛鉢今來至此，七日供養，還下龍宮。彌勒成佛，四王還獻。二者、龍宮佛影，千佛同留。三者、方石說法，千佛同坐。即揵陀卑鉢樹下是也。四者、石塔盛衰，千佛同候。上傳之中，多明四佛行坐之跡。准此未來，抑亦可見。第三、明釋迦一代，通而不等。如天道寶階，滅無遺緒。吒王大塔，七化已三。道樹滅而更生，佛跡毀而還現。楊枝摧而重出，舍利試而逾靈。諸如此例，故應不通後佛。至如雞足迦葉，留化慈尊。山宮明辯，持身待聖。沮渠滅定之侶。摩利應供之徒。事局未來，神化絕域。皆為明通，開顯累俗，慈導有情，澄神諸有也。
依道宣律師感應記：問天人曰：荊州、河東寺者，此國甚大，余與慈恩寺嵩法師交顧積年，其人即河東羅雲法師之學士也。云：此寺本曾住萬僧，震旦之最。聞之欣然，莫測河東之號。請廣而述之，亦佛法之大觀也。答曰：晉氏南遷，郭璞多聞之士，周昉地圖，云：此荊楚舊為王都，欲於硤州置之，嫌逼山遂止。便有宜都之號。下至松滋，地有面勢都邑之像，乃掘坑秤土，嫌其太輕，覆寫本坑，土又不滿，便止。曰：昔金陵王氣，於今不絕，固當經三百年矣。便都建業，仍於此置河東，改遷裴薛柳杜四姓居之。地在江曲之間，類蒲州河曲，故有河東目也。有東西二寺。昔符堅伐晉，荊州北岸並沒屬秦。時桓仲為荊牧，邀翼法師度江，造東寺，安長沙寺僧，西寺安四層寺僧。符堅歿後，北岸諸地還屬晉家。長沙、四層諸僧各還本寺，西東二寺因舊廣立。自晉宋齊梁陳氏，僧徒常數百人。陳末隋初，有名者三千五百人，淨人數千。大殿一十三間，惟兩行柱通梁長五十五尺。欒櫨重疊，國中京冠。即彌天釋道安使弟子翼法師之所造也。自晉至唐，曾無虧損。殿前四鐵鑊各受十餘斛，以種蓮華。殿前塔宋譙王義季所造。塔內素像，忉利天工所造。佛殿中多金銅像，寶帳飛仙，真珠華珮，並是四天王天人所作。寺內僧眾，兼於主客，出萬餘人。當途講說者，五十三人，十三人得其聖果，各領千僧。餘小法師五百餘人。十誦律師有四十人，九人得聖。大小乘禪師八百餘人，其得聖人二百二十四人。徒眾嚴肅，說不可盡。寺法立制，誦經六十紙者免維那，誦法華度免直歲。寺房五重，並皆七架。別院大小，今有十所。般舟方等二院，莊嚴最勝。夏別常有千人，四周廊廡，減一萬間。寺開三門兩重，七間兩廈，殿宇橫設，並不重安，約准地數，取其久故。所以殿宇至今三百年餘，無有損敗。東川大寺，唯此為高。映曜川原，實稱壯觀也。
又問：彌天釋氏，宇內式瞻，云乘赤驢，荊襄朝夕而見，未審如何？答曰：虛也。又曰：若爾虛傳，何為東寺上有驢臺，峴南有中驢村。據此行由，則乘驢之有地也。答曰：非也。後人築臺於寺，植樹供養。焉有佛殿之側，頓置驢耶？又中驢之名，本是閭國、郗國之故地也。後人不練，遂妄擬之云云。
夫聖德遐邈，冠絕人天。理妙六經，神高百氏。超群有之遺蹤，越賢良之勝迹。化緣既畢，從俗韜光。故雙樹八枝，隨義所表，舍利八分，亦逐緣感會。入金剛定，預碎全身。欲使福被天人，功流海陸。至於牙齒髮爪之屬，頂蓋目睛之流，衣鉢瓶杖之具，坐處足蹈之迹，囊括今古，聖變無窮。祥應荐臻，瑞光頻朗。賢愚共覩，豈猜來惑。且如三皇五帝夏殷文武孔丘莊老，惟聖惟賢，共遵共敬。莫不葬骨五泉，遺塵九土。聲光寂寞，孰識其蹤。罕知生福，奚感來報。豈比能仁大聖，形影垂芳。應感之道不窮，敬仰之風逾遠。紹化迹於大千，拔沈冥於沙界。致使開示之道，隨義或殊，會空之旨，齊其一實也。
舍利者，西域梵語，此云身骨。恐濫凡夫死人之骨，故存梵本之名。舍利有其三種：一是骨舍利，其色白也。二是髮舍利，其色黑也。三是肉舍利，其色赤也。菩薩羅漢等亦有三種。若是佛舍利，椎打不碎。若是弟子舍利，椎擊便破矣。又菩薩處胎經云：世尊告諸大眾：念我古昔所行功德，捨身受身，非一非二。今當為汝說一形法。諸佛全身舍利，盡在下金剛剎中。金剛剎厚八十四萬億里，下有諸佛碎身舍利，盡在彼剎。彼有佛剎，名曰妙香，佛名不住如來，十號具足，今現在說法。佛告大眾：碎身舍利下厚八十四萬億里，國土清淨，佛名遍光，十號具足，彼佛今現在說法。復下有國土，名施無盡藏，佛名勸助。復下有國土，名法鼓，佛名善見，彼土乃有全身舍利，過去億千萬佛皆留舍利。彼土舍利我亦有分。
又海龍王經云：爾時諸龍白佛言：今世尊還閻浮利地，海中諸龍無所依仰。惟加大哀，佛滅度時，在此大海，留全舍利。一切眾類皆得供養，轉加功德，速脫龍身，疾得無上正真之道。唯佛垂恩，威德兼加，所願得果。佛言：善哉從爾所志。須菩提謂諸龍言：一切人天舍利須遍，普蒙獲濟。卿等求願，使佛舍利獨全奉侍，一切眾生何緣得度。諸龍答言：唯須菩提勿宣斯言。無以己身限礙之智，以限如來無極之慧。如來聖德，無不變現，三千世界，各各化現，佛全舍利不增不減，普現一切。譬如日影現於水中。佛亦不生亦不滅度，云何欲限如來智慧者乎！須菩提聞，默而無言。佛歎諸龍，仁等賢明，誠如所云，無有異也。佛道高妙，無邊無際，無方無圓，無廣無狹，無遠無近。譬如虛空，不可為喻。
如觀佛三昧經云：佛初留影石室，在那乾呵囉國毒龍池側,阿那斯山巖。南有五羅剎女，與毒龍通，常降雹雨，百姓飢疫,已歷四年。時王禱祀呪龍，羅剎女氣盛，呪術不行。王長跪合掌，讚佛通慧，應知我心。願屈慈悲，光臨此國。爾時如來往至彼國，龍興雷電，鱗甲煙焰，五羅剎女眼如掣電。時金剛神手把大杵，杵頭火然，如旋火輪，燒惡龍身。龍王驚悑，走入佛影，如甘露灑。見諸金剛，極大惶悑，為佛作禮。五羅剎女亦禮如來。龍王於其池中出寶臺奉佛。佛言：不須汝臺，但以羅剎石窟施我。諸天各脫寶衣拂窟，佛攝神足，獨入石室，令此石上蹵為七寶。時龍為四大弟子及阿難造石窟。爾時世尊從石窟出。時龍聞佛還國，啼哭雨淚，云：何捨我？我不見佛，當作惡事，墜墮惡道。佛安慰龍：我受汝請，當坐汝窟中，經千五百歲。佛坐窟中，作十八變，踊身入石，猶如明鏡，在於石內，映現於外。遠望則見，近望不現。諸天百千供養佛影，影亦說法，迄今猶在。
如菩薩處胎經云：時八國王共諍舍利。有一大臣名優波吉，諫八國王：何為興兵，共相征伐？爾時帝釋即現為人，語王言：我等諸天亦當有分。若共諍力，則有勝負。幸可見與，勿足為難。爾時阿耨達龍王、文隣龍王、伊那鉢龍王語八王言：我等亦應有分。若不見與，力足相伏。時臣優波吉告言：諸君並止，舍利宜共分之，何須見諍。即分為三分：一分與諸天，一分與龍王，一分與八王。分甕受一石餘，此臣以蜜塗甕裏，以甕量分。諸天得舍利，還於天上，即起七寶塔。龍得舍利，還於宮中，起七寶塔。臣優波吉著甕舍利并甕，亦起寶塔。灰及土量得四十九斛，亦起四十九寶塔。闍維處亦起寶塔，高三十九仞。
又阿育王經云：八國王諍舍利，各起兵，天帝釋自下曉喻，以金甖分之。闍王共數各得八萬四千舍利，餘有佛口一髭，無敢取者。以闍王初來，得舍利及髭，還各歡喜，作樂動天。難頭禾龍王化作人身，到泥洹所，道逢闍王還，語王言：可持一分見與。王言：不可得。龍王言：我是難頭禾龍，能舉卿國土著八萬里外，磨碎成屑。闍王悑懼，即奉佛髭與之。龍王即還，須彌山下，起水精塔高八萬四千，起水精瑠璃塔。闍王終後，阿育王得其國土。時有大臣白阿育王言：難頭禾龍先輕闍王，奪佛髭去。阿育王聞大瞋怒，即勅諸鬼神王作鐵網鐵罝，縱罝須彌山下水中，欲縛取龍王。龍大驚悑，共設計言：阿育事佛，當伺其臥，取宮殿移著須彌山下水中，其瞋必息。即便遣龍捧取育王宮殿。王臥覺不知是何處。見水精塔，高八萬四千里，喜悑交心。龍自出謝言：闍王自與我佛髭，我不奪也。佛在世時，與我要言：般泥洹後，劫盡之時，所有經戒及袈裟應器，我皆當取藏，著是塔中。彌勒來下，當復出著。阿育王聞此，言：大謝，實不知此。龍王便使諸龍還復王宮殿，置於本處。
又善見論云：帝釋宮內有二舍利：一佛右牙，二佛右缺盆骨。
又十誦律云：佛般泥洹，八國皆來求舍利，各舉四兵，八軍圍繞。有一婆羅門姓煙，高聲大唱言：諸力士，舍利現在，當分作八分。諸力士言：敬如來議。更復唱言：盛舍利瓶，請以見惠，還頭那羅聚落起塔。時畢波羅延那婆羅門復請燒佛處灰，還國起塔。時拘尸城力士得第一分起塔。波婆國得第二分，還國起塔。羅摩聚落得第三分，還歸起塔。遮勒國諸剎帝利得第四分，還國起塔。毘㝹諸婆羅門得第五分，還國起塔。毘耶離諸利昌得第六分，還國起塔。迦毘羅婆國諸釋子得第七分，還國起塔。摩伽陀國主阿闍世王得第八分，還王舍城起塔。姓煙婆羅門得盛舍利瓶，還頭那羅聚落起塔。畢波羅延婆羅門得灰，還國起塔。爾時閻浮提中八舍利塔，第九瓶塔，第十灰塔。自此已後，起無量塔。
又阿育王經云：昔阿恕伽王欲取阿闍世王所舉舍利。阿闍世王著殑伽河中，作大鐵劍輪，使水輪轉。著舍利處，種種方便，取不能得。問蓮華比丘：云何可得？比丘答言：擲數千斛柰著中，可得止輪。尋用此語，以柰著於水中，偶試一柰，柰墮機關孔中，劍輪即定，更不迴轉。然大龍王守護，都不可得。王時問言：何由可得？龍王福勝，無由可得。問言：云何知彼福勝？以金鑄作龍像及以王像，以秤稱之，重者福勝。即時稱量，龍像倍重。王見此事，即勤修福。既修福已，復更鑄像，復更稱量，王像龍像稱量正等。王更修福，復更鑄像稱看，王像轉重。王知像重，將諸軍眾往到水邊，龍王自出獻種種寶。王語龍言：阿闍世王遺我舍利，我今欲取。龍王自知威力不如，即將王至舍利所，開門取舍利，與阿闍世王所造油燈始欲盡賜。舍利既出，燈亦盡滅。王怪而問蓮華比丘：云何阿闍世王裁量油燈，至取舍利方始乃滅？尊者答言：彼時有善算者，計百年中用爾許油，用如是計，故使至今也。
如大悲經云：爾時世尊告阿難：我滅度後，若有人乃至供養我之舍利如芥子等，恭敬尊重，謙下供養，我說是人，以此善根，一切皆得涅槃界，盡涅槃際。若有造立形像塔廟，乃有信心念佛功德，乃至一華散於空中，我說是人，以此善根，一切皆當得涅槃界，盡涅槃際。佛告阿難：若有眾生以念佛故，乃至一華散於空中，如是福德所得果報，不可窮盡。若有眾生以至誠心念佛功德，乃至一華散於空中，於未來世當得釋天王、梵天王、轉輪聖王。於其福報亦不能盡。施佛福田，不以有為果報所能盡邊。我說是人，必得涅槃，盡涅槃際。乃至若有畜生於佛世尊能生念者，我亦說其善根福報當得涅槃，盡涅槃際。若有三千大千世界滿中四沙門果及辟支佛，如甘蔗竹。若有人能若現在若滅後起塔供養，若一劫若減一劫，以諸稱意一切樂具，恭敬尊重，謙下供養。若復有人於諸佛所但一合掌，一稱佛名，如是福德比前福德百分不及一，千分百千億分乃至迦羅分不及一。何以故？以佛如來諸福田中為最無上。是故施佛，成大功德神通威力。
金軀遺散骨，寶塔遍天龍。
創開一十塔,終成八萬重。
珠蓋靈光變,剎柱吐芙蓉。
屢開朝霧露,數示曉靈蹤。
紅霓相映發,風搖響和鍾。
仙鸞往往見,神僧數數從。
獨超群聖上,含識普生恭。
砧椎擊不碎,方知聖德顒。
漢法內傳云：明帝既弘佛法，立寺度僧。五岳山館諸道士等請求捔試釋老優劣。道經以火試焚，隨火消燼。道士眾首費才愧恥自憾，眾前而死。張衍啟寤，競共出家。于時西域所將舍利五粒五色，直上空中，旋環如蓋，映蔽日光。摩騰羅漢踊身高飛，居空如地，履地如空，神化自在，為眾說法。天雨寶華，散佛僧上。天樂異音，大眾同聞。度人無量。廣如下破邪篇說。
魏明帝洛城中本有三寺。其一在宮之西，每繫舍利在幡剎之上，輒斥見宮內。帝患之，將毀除壞。時有外國沙門居寺，乃齎金盤成水，水貯舍利，五色光明，騰焰不息。帝見歎曰：非夫神効，安得爾乎！乃於道東造周閭百間，名為官佛圖精舍云。
吳孫權赤烏四年，有外國沙門康僧會創達江表，設像行道，吳人以為妖異，以狀聞之。權召會問：佛有何靈瑞？曰：佛晦靈迹，遺骨舍利，應現無方。權曰：何在？曰：佛神迹感通，祈求可獲。權曰：若得舍利，當為興寺。經三七日，至誠求請，遂獲瓶中。旦呈於權，光照宮殿。權執瓶寫于銅盤，舍利下衝，盤即破碎。權大驚異，希有瑞也。會進曰：佛之靈骨，金剛不朽，劫火不焦，椎砧不碎。權使力者盡力擊之，椎砧俱陷，舍利不損，光明四射，耀晃人目。又以火燒，騰光上踊，作大蓮華。權大發信，乃為立寺，名為建初。改所住地名佛陀里。
孫皓虐政，將欲除屏佛法，燔經夷塔。有信諫曰：且少寬假，知無神驗，誅除不晚。皓從之。召會曰：若能驗現於目前，助君興之。如其不能，將廢加戮。會曰：佛以緣應，感而必通。即冀給假，請効不難。皓與期三日。于時僧眾百餘，同集會寺。皓陳兵圍寺，刀鋸齊至，剋期就戮。僧恐無靈，先自縊者。會謂眾曰：佛留舍利，止在今時。前已有驗，今豈罔哉！恰期便獲，乃進於皓。此是如來金剛之骨，志誠賁獲。擊以百鈞之杵，終無微毀。皓曰：金石可磨，枯骨豈堅。沙門面欺，祗速死耳。乃更置之鐵砧，以金椎擊之。金鐵並凹，而舍利如故。又以清水行之，舍利揚光散采，洞燭一殿。皓乃欣欣服信，革誠膺化。
晉初竺長舒先有舍利，重之。其子為沙門，名法顏，每欲還俗，笑曰：舍利是沙石耳，何足可貴。父投之水中，五色三匝，光高敷尺。見徵生信，遂不歸俗。長舒臨死，還發俗念，輒病委頓，卒為沙門。以舍利安江夏塔中。
晉太興中，於潛董汪信尚木像，夜有光明。後像側有聲投地，視乃舍利。水中浮沈，五色晃昱，右行三匝。後沙門法常看之，遂騰踊高四五尺，投常懷中。常曰：若使常興立寺宇，更見威神。又躍于前。於即常為建寺塔於潛，入法者日以十數焉。
晉大興中，北人流播廣陵，日有千數。有將舍利者，建立小寺立剎。舍利放光，至于剎峯。感動遠近。
晉咸和中，北僧安法開至餘杭欲建立寺，無資財。手索錢貫，貨之積年，得錢三萬，市地作屋，常以索貫為資，欲立剎，無舍利。有羅幼者，先自有之，開求不許。及開至寺禮佛，見幼舍利囊已在座前，即告幼。幼隨來見之喜悅，與開共立寺宇於餘杭云。
晉咸康中，建安太守孟景欲建剎立寺。於夕聞床頭鏘然，視得舍利三枚，因立寺剎。元嘉十六年六月，舍利放光，通照上下，七夕乃止，一切咸見。
晉義熙元年，有林邑人嘗有一舍利，每齋日有光。沙門慧邃隨廣州刺史刁逵在南，敬其光相，欲請之。未及發言，而舍利自分為二。逵聞心悅，又請留敬。而又分為三。逵欲摸長干像，寺主固執不許。夜夢人長數丈，告曰：像貴宣導，何苟悋耶。明報聽摸，既成，逵以舍利著像髻中。西來諸像放光者，多由舍利故也。
宋元嘉六年，賈道子行荊上明，見芙蓉方發，聊取還家。聞華有聲，怪尋，得一舍利，白如真珠，焰照梁棟。敬之，擎以箱案，懸于屋壁。家人每見佛僧外來，解所被衣而坐案上。有人寄宿不知，褻慢之。乃夢人告曰：此有釋迦真身，眾聖來敬，爾何行惡，死墮地獄，出為奴婢，何得不悑。其人大懼，無幾癘死。舍利屋地生荷八枝，六旬乃枯。歲餘失之，不知所去。
宋元嘉八年，會稽安千載者，家門奉佛。夜有扣門者，出見十餘人，著赤衣，運財積門內，云：官使作佛圖。忽無所見。明至他家齋食上，得一舍利，紫金色，椎打不碎。以水行之，光明照發。便自舉敬，常有異香。後出欲禮，忽而失之。尋覓備至，半日還。時臨川王鎮江陵，迎而行之，雜光間出。佐史沙門咸見不同。王捧水器祝曰云云，輒應聲光出。夜見百餘人繞舍利屋，燒香持華，如佛出狀。及明，人及舍利俱失。
宋元嘉九年，潯陽張須元家設八關齋，道俗數十人，見像前華上似冰雪，視得舍利數十。便以水行之，光焰相屬。後遂失之。數日開厨更視，獲牙奩中有白㲲裹舍利十枚，光焰屬天，諸處咸來請之。
宋元嘉十五年，南郡劉凝之隱衡山，徵不出。奉五斗米道，不信佛法。夢見人去地數丈曰：汝疑方解。覺忽反寤，旦夕勤至。半年禮佛，忽見額下有紫光。揣光處得舍利二枚，剖擊不損，水行光出。復於食時，口中隱齒，吐出有光。妻息又獲一枚，合有五枚。後又失之，尋爾又得。
宋元嘉十九年，高平徐椿讀經，及食，得二舍利，盛甖中。後看漸增，乃至二十。後寄廣陵令劉馥。馥私開之，空甖。椿在都，忽自得之。後退轉，皆失。
舍利應現，值者甚多，皆敬而得之，慢而失之。舍利東流，綿歷帝代，傳紀所及，略陳萬一。由事相重沓，屢現非奇。佛化潛隱，誠其致也。然有國興塔，無勝隋代。一化之內，百有餘所。神瑞開發，陳諸別傳。今略出之，以顯感得云云。
右此十七州寺起塔，出打剎物及正庫物造。
右此十一州隨逐山水州縣寺等清淨之處起塔，出物同前。
門下仰惟正覺，大慈大悲，救護群生，津梁庶品。朕歸依三寶，重興聖教。思與四海之內，一切人民，俱發菩提，共修福業，使當今見在，爰及來世，永作善因，同登妙果。宜請沙門三十人，諳解法相，兼堪宣導者，各將侍者二人，并散官各給一人，熏陸香一百二十斤，馬五匹，分道送舍利，往前件諸州起塔。如川陸寺，就有山水寺所，起塔依前。山舊無寺者，於當州內清靜寺處建立。其塔所司造樣，送往當州。僧多者三百六十人，其次二百四十人，其次一百二十人。若僧少者，盡見僧，為朕皇后太子廣諸王子孫等及內外官人一切民庶幽顯生靈，各七日行道，并懺悔，起行道日打剎。莫問同州異州，任人布施，錢限至十文已下，不得過十文。所施之錢，以供營塔。若少不充役丁，及用庫物。率土諸州僧尼並為舍利設齋，限十月十五日午時同下入石函。總管刺史以下，縣尉以上，自非軍機，停常務七日，專檢校行道及打剎等事，務盡誠敬，副朕意焉。主者施行。仁壽元年六月十三日，內史令豫章王臣暕宣。
皇帝昔在龍潛，有婆羅門沙門來詣宅上，出舍利一裹曰：檀越好心，故留與供養。沙門既去，求之不知所在。其後皇帝與沙門曇遷各置舍利於掌而數之，或少或多，並不能定。曇遷曰：曾聞婆羅門說，法身過於數量，非世間所測。於是始作七寶箱以置之。神尼智仙言曰：佛法將滅，一切神明今已西去。兒當為普天慈父，重興佛法，一切神明還來。其後周氏果滅佛法。隋室受命，乃興復之。皇帝每以神尼為言云：我興由佛，故於天下舍利塔內，各作神尼之像焉。皇帝皇后於京師法界尼寺造連基浮圖，以報舊願。其下安置舍利。開皇十五年季秋之夜，有神光自基而上，右繞露盤，赫若冶鑪之焰。其一旬內，四度如之。皇帝以仁壽元年六月十三日御仁壽宮之仁壽殿，本降生之日也。歲歲於此日，深心永念，修營福善，追報父母之恩。故延諸大德沙門，與論至道。將於海內諸州選高爽清靜三十處，各起舍利塔。皇帝於是親以七寶箱，奉三十舍利，自內而出，置於御座之案，與諸沙門燒香禮拜，願弟子常以正法護持三寶，救度一切眾生。乃取金瓶瑠璃各三十，以瑠璃盛金瓶，置舍利於其內。熏陸香為泥，塗其蓋而印之。三十州同剋十月十五日正午入於銅函石函，一時起塔。諸沙門等各以舍利奉送諸州，一切道俗各盡境內，嚴持香華，寶幢音樂，掃灑道路，盡誠竭力，奉迎舍利，不可具陳。各感靈瑞，備如廣傳。今略寫十餘，以示後人。皇帝爾日共皇后太子宮內妃嬪，精誠用心，竭力懺悔。普為含識共結善緣。皇帝見一異僧，被褐色覆膊，以語左右曰：勿驚動他。置之而去。已重數之，果不須現。舍利之將行也，皇帝曰：今佛法重興，必有感應。其後處處表奏，皆如所言。皇帝當此十月之內，每因食次，於齒下得舍利，皇后亦然。以銀盤盛水，浮其一，出示百官。須臾忽見有兩粒，右旋相著。二貴人及晉王昭、豫章王暕蒙賜硯，勅令審視之，各於硯內可舍利一。未過二旬，宮內凡得十九，多放光明。自是遠近道俗，所有舍利，率奉獻焉。皇帝曰：何必皆是真身。諸沙門相與推試之，果有十三玉粟。其真舍利，鐵䆘而無損。
雍州城西盩厔縣南仙遊寺，立塔之日，天降陰雪，晦嶺重厚。舍利將下，昏雲忽散，日光朗照。道俗散畢，雲合如舊。
岐州鳳泉寺立塔，感得文石如玉為函。又現雙樹，鳥獸靈祥，基石變如水精。
華州思覺寺立塔，初陰雪。將欲下舍利，日光晁朗，五色氣光，高數十丈，照覆塔上，屬天降寶華。
同州大興國寺立塔，值雨，無壅障處。及舍利入函，忽然雲啟馳散，日光照曜。復有神光重繞於日。至十二月內，夜光照五十里。
涇州大興國寺立塔，三處各送舊石，非世所有，合用為函，恰然相可。
蒲州栖巖寺立塔，地震山吼，鍾鼓大聲。又放光五道，至二百里皆見。
泰州岱岳寺立塔，夜振鼓聲，三重門自開，有騎從廟出迎，光瑞非一。
并州無量壽寺立塔，初晝昏雲重。將下舍利入函，天晴日照。復放神光五色，天神現形，莫知多少。
定州北嶽寺立塔之日，有異老公來施布負土，畢已失之。舊此無水，忽有水流，前後非一。
嵩州閑居寺立塔，感得白兔來至輿前。初陰雪，將下日朗。入已復合。
相州大慈寺立塔之日，天陰降雪。將下舍利入函，日出。下後復合。天雨奇華，連注極多。
廓州法講寺立塔，初行郊西，爾夜廓州光瑞，高數丈，從東來入地，內外皆見。
衡州衡岳寺立塔，四遇逆風，四乞順水。峯上白雲闊二丈，直至基所，三匝乃去。
襄州大興國寺立塔，初天陰。將下日朗，入函雲合。
牟州巨神山寺立塔，獲紫芝二莖。陰雲，將下日開，閉訖還合。
吳州大禹寺立塔，舍利汎度五江，風波皆不起。又放神光，獲得紫芝。
蘇州虎丘山寺立塔，掘基得一舍利。空中天樂，人皆聞之。井吼三日，舍利方至。
秦州靜念寺立塔，定基已，瑞雲再覆。雪下草木開華。入函光照聲贊。
楊州西寺立塔，久旱。舍利入境，夜雨普洽。
益州法聚寺立塔，初陰晦冥，將下日朗。掩已便陰。
亳州開寂寺立塔，界內無石，別處三石，合而成函。基至盤石，二浪井夾之。
桂州緣化寺立塔，未至十里，鳥有千許，夾輿行飛，入城乃散。
汝州興世寺立塔，初陰雲雪，將下天晴。入函畢已，陰雲還合。
番州靈鷲寺立塔，坑內有神仙現，騰雲氣像。
蔣州栖霞寺立塔，隣人先夢佛從西北來入寺，及至如夢。
鄭州定覺寺立塔之日，感得神光如流星。入寺設供，二十萬人食不盡。
隨州智門寺立塔，掘基得神龜，甘露降，黑蠭繞龜有符文。
洧州官人王威，送流人九十，道逢舍利，善心共發，放之為期。其囚被放，千里一期，無一逃者。
隨州人於溳水作魚獄三百，古來傳業。既見舍利，悉決放之，永斷茲惡。餘州亦効矣。
青州勝福寺起塔，掘基，遇自然磐石。函將入塔，有光瑞現。
臣雄等言：臣聞大覺圓備，理照空有。至聖虛凝，義無生滅。故雖形分聚芥，尚貯金甖；體散吹塵，猶興寶剎。自釋提請灰之後，育王建塔以來，未有分布舍利，紹隆勝業。伏惟皇帝積因曠劫，宿證菩提，降迹人王，護持世界。往者道消在運，仁祠廢毀，慈燈滅影，智海絕流。皇祚既興，法鼓方振。區宇之內，咸為淨土；生靈之類，皆覆梵雲。去夏六月，爰發詔旨，延請沙門奉送舍利於三十州，以十月十五日同時起塔。而蒲州栖巖寺規模置塔之所，於此山上乃有鍾鼓之聲。舍利任講堂內，其夜前浮圖之上，發大光明，爰及堂裏，流照滿室。將置舍利於銅函，又有光若香鑪，乘空而上，至浮圖寶瓶，復起紫焰，或散或聚，皆成蓮華。又有光明於浮圖上，狀如佛像。華趺宛具，停住久之，稍乃消隱。又有光明繞浮圖寶瓶。蒲州城內仁壽寺僧等，遙望山頂，如樓闕，山峯澗谷，昭然顯見，照州城東南一隅，良久不滅。其栖巖寺者，即是太祖武元皇之所建造。又華州置塔之處，于時雲霧大雪，忽即開朗。正當塔上有正色相輪。舍利下訖，還起雲霧。皇帝皇后又得舍利，流輝散彩，或出或沈。自非至德精誠，道合靈聖，豈能神功妙相，致此奇特。臣等命偶昌年，既覩太平之世；生逢善業，方出塵勞之境。不勝抃躍，謹奉表陳賀以聞。
門下仰惟正覺，覆護群品。濟生靈於苦海，救愚迷於火宅。朕所以至心迴向，結念歸依。思與率土臣民，爰及幽顯，同崇勝業，共為善因。故分布舍利，營建神塔。而大聖慈愍，頻示光相。宮殿之內，舍利降靈。莫測來由，自然變現。歡喜頂戴，得未曾有。斯實群生多幸，延此嘉福。豈朕微誠，所能致感。覽王公等表，悚敬彌深。朕與王公等及一切民庶，宜更加剋勵，興隆三寶。今舍利真形，猶有五十，所司可依前式，分送海內。庶三塗六道，俱免蓋纏；稟識含靈，同登妙果。主者施行。
高麗、百濟、新羅三國使者將還，各請一舍利於本國起塔供養。詔並許之。詔於京師大興善寺起塔，先置舍利於尚書都堂。十二月二日旦發焉。是時天色澂明，氣和風靜。寶輿幡幢，香華音樂，種種供養，彌遍街衢。道俗士庶，不知幾千萬億，服章行位，從容有敘。上柱國司空公安德王雄以下，皆步從至寺，設無遮大會而禮懺焉。有青雀狎於眾內，或抽佩刀擲以布施，當人叢而下，都無所傷。
仁壽二年正月二十三日，復分布五十三州，建立靈塔。令總管刺史已下，縣尉以上，廢常務七日，請僧行道。教化打剎，施錢十文，一如前式。期用四月八日午時，合國化內，同下舍利，封入石函。所感瑞應者，別錄如左。
右總五十三州。四十州已來皆有靈瑞，不可備列，具存大傳。
岐州鳳泉寺立塔。感得文石如玉為函。又現雙樹鳥獸靈祥。基石變如水精。華州思覺寺立塔，初陰雪。將欲下舍利，日光晃朗，五色氣光，高數十丈，照覆塔上，屬天降寶華。同州大興國寺立塔，值雨，無壅障處。及舍利入函，忽然雲啟馳散，日光照曜。復有神光重遶於日。至十二月內，夜光照五十里。涇州大興國寺立塔，三處各送舊日，非世所有，合用為函，恰然相可。蒲州栖巖寺立塔，地震山吼，鐘鼓大聲。又放光五道，至二百里皆見。泰州岱岳寺立塔，夜振鼓聲，三重門自開，有騎從廟出迎，光瑞非一。并州無量壽寺立塔，初晝昏雲重。將下舍利入函，天晴日照。復放神光五道，天神現形，莫知多少。定州恒岳寺立塔之日，有見異老公來施布負土，畢已失之。舊此無水，忽有水流，前後非一。嵩州閑居寺立塔，感得白兔來至輿前。初陰雪，將下日朗。入已復合。相州大慈寺立塔之日，天陰降雪。將下舍利入函，日出。下後復合。天雨奇華，連注極多。廓州法講寺立塔，初行郊西，爾夜廓州光瑞，高數丈，從東來入地，內外皆見。衡州衡岳寺立塔，四遇逆風，四乞順水。峯上白雲闊二丈，直至基所，三匝乃去。襄州大興國寺立塔，初天陰。將下日朗，入函雲合。牟州巨神山寺立塔，獲紫芝二莖。陰雪，將下日開，閇訖還合。吳州會稽山大禹寺立塔，舍利汎度五江，風波皆不起。又放神光，獲得紫芝。蘇州虎丘山寺立塔，掘基得一舍利。空中天樂，人皆聞之。井吼三日，舍利方至。秦州靜念寺立塔，定基已，瑞雲再覆。雪下草木開華。入函。光照聲贊。楊州西寺立塔，久旱。舍利入境，夜雨普洽。益州法聚寺立塔，初陰晦冥，將下日期。奄已便陰。亳州開寂寺立塔，界內無石，別處三石，合而成函。基至磐石，二浪井夾之。桂州緣化寺立塔，未至十里，鳥有千許，夾輿行飛，入城乃散。汝州興世寺立塔，初陰雲雪，將下天晴。入函畢已，陰雲還合。番州靈鷲寺立塔，坑內有神仙現，騰雲氣像。蔣州栖霞寺立塔，隣人先夢佛從西北來入寺，及至如夢。鄭州定覺寺立塔之日，感得神光如流星。入寺設供，二千萬人食不盡。隨州智門寺立塔，掘基得神龜，甘露降，黑蜂遶龜有符文。隨州官人王威，送流人九十，道逢舍利，善心共發，放之為期。其囚被放，千里一期，無一逃者。隨州人於溳水作魚獄三百，古來傳業。既見舍利，悉決放之，永斷茲惡。餘州亦効矣。
夫三寶平等，曠若虛空。理無怨親，事絕貴賤。是以隨力虔誠，普供內外，務存遣相，冀興普徧。故昔毗舍佉母別請羅漢五百，如來譏訶，顯說平等。故知心無限極，則徧及十方；財無多少，則心周法界也。
如地持論云：菩薩供養如來，略說十種：一、身供養，二、支提供養，三、現前供養，四、不現前供養，五、自作供養，六、他作供養，七、財物供養，八、勝供養，九、不染污供養，十、至處道供養。若菩薩於佛色身而設供養，是名身供養。若菩薩為如來故，若供養偷婆，若窟若舍，若故若新，是名支提供養。若菩薩面見佛身及支提，而設供養，是名現前供養。若菩薩於如來及支提，悕望心但，歡喜心俱，現前供養，如一如來，三世亦然。及現前供養如來支提三世十方無量世界，若新若故，是名菩薩共現前供養。若菩薩於不現前如來及支提，及以涅槃後，以佛舍利起偷婆，若一若二，乃至億百千萬，隨力所能，是名廣不現前供養。以是因緣得無量大果，常攝梵福。於無量大劫不墮惡趣，無上菩提，眾具滿足。若菩薩現前供養得大功德，不現前供養得大功德，共現前不現前供養，得最大功德。若菩薩於如來及支提，手自供養，不依懈墮，令他施住，是名菩薩自作供養。若菩薩於如來及支提，不獨供養，普令親屬在家出家悉共供養，是名自他共供養。若菩薩有少許物，以慈悲心施彼貧苦薄福眾生，令供養如來及支提，令得安樂而不自為，是名他作供養。自作供養者，得大果報。他作供養者，得大大果報。自作他作供養者，得最大大果報。若菩薩於如來及支提以衣食雜寶種種供養者，是名財物供養。若菩薩久來以財物供養，若多若少，現前不現前，自作他作，淳淨信心，而作供養。以是善根迴向無上菩提，是名勝供養。若菩薩自手供養如來及支提，不輕他人，不放逸，不懈怠，至心恭敬，不染污心。不於信心勝人所現諂曲求財，亦不以諸不淨物等供養，是名無染供養。若菩薩殊勝不染財物，供養如來及支提，若自力得，若從他求，若如意得財，若化作身，若二若三乃至百千萬億身，悉禮如來。彼一一身化作百千手，彼一一手以種種華香供養如來及支提，彼一切身悉讚歎如來真實功德，饒益眾生。如是等名為如意自在力供養。不待如來出現于世，何以故？住不退轉地菩薩於一切佛剎未曾障礙故。若菩薩不自力得財，亦不從他求而為供養。然於他眾生乃至十方無量世界上中下心所作供養，菩薩於彼一切供養以淨信心勝妙解心，周徧隨喜。是菩薩以少方便興大供養，攝大菩提，乃至於𤚲牛頃，於一切眾生修四無量心等，是名至處道供養如來，第一最上。比前財物供養百倍千倍，乃至算數譬喻不得為比。如是十事名菩薩一切種供養如來。法僧亦爾。當知於此三寶作十種供養，菩薩於如來所起六種淨心：謂福田無上心，恩德無上心，於一切眾生無上心，如優曇鉢華難遇心，於三千大千世界獨一心，於世間出世間法一切具足依義心。以此六心少想供養如，法僧獲無量功德，何況多。
又瑜伽論：云何菩薩於如來所供養如來？當知供養略有十種。一、設利羅供養，二、制多供養，三、現前供養，四、不現前供養，五、自作供養，六、教他供養，七、財敬供養，八、廣大供養，九、無染供養，十、正行供養。
又優婆塞戒經云：佛言：善男子，在家菩薩若欲受持優婆塞戒，先當次第供養六方。言東方者，即是父母。若有人能供養父母衣服、飲食、臥具、湯藥、房舍、財寶，恭敬禮拜，讚歎尊重，是人則能供養東方父母。是父母還以五事報之：一、至心愛念，二、終不欺誑，三、捨財與之，四、為娉上族，五、教以世事。南方者，即是師長。若有人能供養師長衣服、飲食、臥具、湯藥，尊重讚歎，恭敬禮拜，早起晚臥，受行善教，是人則能供養南方師長。是師復以五事報之：一、速教不令失時，二、盡教不令不盡，三、勝己不生嫉妬，四、將付嚴師善友，五、臨終捨財與之。西方者即是妻子。若有人能供給妻子衣服、飲食、臥具、湯藥、瓔珞、服飾，嚴身之具，是人則能供養西方妻子。是妻子復以十四事報之：一、所作盡心營之，二、常作終不懈慢，三、所作必令終竟，四、疾作不令失時，五、常為瞻視賓客，六、淨其房舍臥具，七、愛敬言則柔軟。八、僮使軟言教詔，九、善能守護財物，十、晨起夜寐，十、一能設淨食，十二、能忍教誨，十三、能覆惡事，十四、能瞻病苦。北方者即是善知識。若有人能供養善友，任力與之，恭教柔言，禮拜讚歎，是人則能供養北方善知識。是善知識復以四事而還報之：一、教修善法。二、令離惡法。三、有恐怖時，能為救解。四、放逸之時，能令除捨。下方者即是奴婢。若有人能供給奴婢衣食、病瘦、醫藥，不罵不打，是人則能供給下方奴婢。是奴婢復以十事報之：一、不作罪過，二、不待教作，三、作必令竟，四、疾作不令失時，五、主雖貧窮終不捨離，六、早起，七、守物，八、少恩多報，九、至心敬念，十、善覆惡事。上方者即是沙門婆羅門等。若有供養上方沙門婆羅門衣服、飲食、房舍、臥具、病瘦、醫藥，悑時能救，飢饉世施食，聞惡能遮，禮拜恭敬，尊重讚歎，是人則能供養上方沙門等。是出家人復以五事報之：一、能令生信，二、教修智慧，三、教令行施，四、教令持戒，五、教令多聞。若有供養是六方者，是人則能增長財命，能得受持優婆塞戒。
又智度論云：諸佛恭敬法故，供養於法，以法為師。何以故？三世諸佛皆以諸法實相為師。問曰：如佛不求福德，何故供養？答曰：佛從無量劫中修諸功德，常行諸善，不但求報。敬功德故，而作供養。如佛在世時，阿那律未得天眼前，盲無所見，而以手縫衣。時針衽脫，便言：誰愛福德，為我衽針。是時佛到其所，語比丘言：我是愛福德人，為汝衽來。是比丘識佛聲，疾起著衣，禮佛足，白佛言：佛功德已滿，云何言愛福德？佛報言：我雖功德已滿，我深知功德恩報力故，令我於一切眾生中得最第一。由此功德，又為欲教化弟子，故語之言：我尚作功德，汝云何不作？如伎家百歲老公而舞。有人訶之言：老公年已百歲，何用是舞？老公答曰：我不須舞，但欲教子孫故耳。佛亦如是。功德雖滿，為教弟子作功德故而作供養。故佛乳母大愛道亡，四天王輿床送，佛在前擎香鑪燒香供養，為報恩故。雖不求果，而行等供養。唯佛應供養佛，餘人不知佛德。如說偈言：
智人能敬智，智論則智喜。
智人能知智，如蛇知蛇足。
又頻毘娑羅王詣佛供養經云：爾時摩竭國頻毘娑羅往詣佛所，白世尊：我典此國界，所有資財，能有所辦。欲盡形壽供養如來及比丘眾衣被、飲食、床座、臥具、病瘦、醫藥，亦當勸率臣民使得蒙度，得離三塗，永處安隱。佛受請已，便說偈言：
祠大最為首，詩頌亦為首，
王為人中首，眾流海為首，
眾星月為首，光明日為首。
上下及四方，諸所生品物，
天上及世間，佛最無有上。
欲求種德者，當求於三佛。
又雜寶藏經云：佛告諸比丘言：有八種人應決定施，不復生疑。一父，二母，三佛，四弟子，五遠來之人，六遠去之人，七病人，八看病者。
又智度論云：諸菩薩無量無盡功德成就，以一食供養十方諸佛及僧，皆悉充足而亦不盡。譬如涌泉，出而不竭。如文殊師利以一鉢歡喜丸供養八萬四千僧，皆悉充足，而亦不盡。復次，菩薩於此以一鉢食供養十方諸佛，而十方佛前飲食之具，具足而出。譬如鬼神得人一口之食，而千萬倍出。
又舊雜譬喻經云：昔有梵志年百二十，少小不娶妻，無婬泆之情。處在深山無人之處，以茅為廬，蓬蒿爲席，以水果為食，不積財寶。國王聘之，不往赴。意靜處無為於山薮中，與獸相娛，絕於人路。山有四獸。一名狐，二名獼猴，三名獺，四名兔。此之四獸日於道人所聽經說戒，如是積久，食諸果苽，皆悉訖盡。後道人意欲徙去，四獸大愁，憂情不樂，共相議言。我曹各行求索，供養道人。獼猴去至他山，得甘果來，以上道人，願止莫去。野狐行化作人，求得一囊飯麨來，以上道人，可給一月糧，願止莫去。水獺亦復入水取得大魚，以上道人，給一月糧，願止莫去。兔自思念：我當用何等供養道人？即念當持身供養。便取樵以燃火作炙。往白道人言：今我為兔，請入火中作炙，以身奉上道人，可給一日糧。便自投火中。火為不然。道人見兔，感其仁義，哀愍傷之，則自止留。佛言：爾時梵志者，今提和竭佛是。爾時兔者，今我身是。爾時獼猴者，今舍利弗是。爾時野狐者，今阿難是。爾時水獺者，今目連是也。
又僧祇律云：佛住梨耆闍河邊，時世尊鉢比丘鉢共在露處。時有獼猴行見樹中有無蜂熟蜜，來取世尊鉢，諸比丘遮，佛言：莫遮，此無惡意。便持鉢取蜜奉獻。世尊不受，須待水淨。獼猴不解佛意，謂呼有蟲，轉看見鉢邊有流蜜，乃到水邊洗鉢。水湔鉢中，持還奉佛，佛即受取。佛受已，獼猴大歡喜，却行而舞，墮坑命終，即生三十三天。時諸比丘即說偈言：
十力世雄在榛林，佛鉢僧鉢在露處。
野獸殖德有情智，見好成熟無蜂蜜。
直前往取世尊鉢，比丘欲遮佛不聽。
得鉢盛蜜來獻佛，如來慈愍為受之。
心悅歡喜却行舞，脚趺墮岸而命終。
即生三十三天上，下生出家成羅漢。
又文殊師利問經云：菩薩為供養佛法僧及父母兄弟，得畜財物，為起寺舍造像，為布施。若有此因緣，得受金銀財物，無有罪過。
頌曰：
眇眇長津，遙遙遐轡。煩籠幽閉，
難成出離。自非廌上，乘何高位。
供養三寶，果超十地。
夫供會之法，以不限為本。無適無莫，乃應檀心。故冥懷遣相，與空際而為極；任時隨緣，共法界而等量。因既不窮，則果亦無盡也。且俗儉財貧，限物為施。物既有限，心亦拘執。或計人以擬供，或選德而後請。有涯之福未捨，無邊之報未霑。夫愚法施者，雖物周而施寡；善權惠者，使物寡而施周。是以外國設齋，率廣無遮，運心十方，該羅法界也。
如賢愚經云：時佛姨母摩訶波闍波提，佛已出家，手自紡織，預作一端金色之㲲，。奉上如來。佛令持此往奉眾僧。姨母思念：規心俟佛，唯願垂愍，為我受之。佛知母專心欲用施我，然恩愛之心，福不弘廣。若施眾僧，獲報彌多。我知此事，是以相勸。若有檀越於十六種具足別請，雖獲福報，亦未為多。何謂十六？比丘、比丘尼各有八輩。不如漫請四人，所得功德福多於彼十六分中未及其一。將來末世法垂盡時，正使比丘畜妻挾子。四人已上，名字眾僧，應當敬視，如舍利弗、目揵連等。時波闍波提心乃開解，即以其衣奉施眾僧，僧中次行，無欲取者。到彌勒前，尋為受之。爾時彌勒問眾僧言：若有檀越請一持戒清淨沙門就舍供養，所得盈利，何如有人得千萬錢？時憍陳如尋即說言：假使有人得百車珍寶，計其福利，不如請一淨戒沙門就舍供養，得利弘多。舍利弗言：假令有人得一閻浮提滿中珍寶，猶不如請一淨戒者就舍供養，獲利彌多。目揵連言：正使有人得二天下，滿中七寶，猶不如請一清淨沙門就舍供養，得利彌多。其餘比丘如是各各引於方喻，比格其利，皆悉多彼。時阿那律復自說言：正令得滿四天下寶，其利猶復不如請一清淨沙門詣舍供養，得利殊倍。所以然者，我是其證。自念過去世毘婆尸佛般涅槃後，法滅盡時，有一長者名阿淚吒，家貧焦煎，復值歲儉人飢，食穀不繼。日往取薪，賣糴稗子，共家婦兒以自供活。見一辟支佛乞食不得，請到其家。分稗子糜，躬自持施。辟支語言：汝亦飢渴，當共分噉。阿淚吒言：我曹俗人，食無時節。尊日一食，但願為受。即受食訖，感其至心，令發大願。時辟支佛還歸所止。時阿淚吒即還入澤取薪，時見一兔，意欲捕取。以鎌遙擲，即時墮地。適欲前取，化為死人，上其背上，急抱其頭。盡力推却，不能令却。心懷恐悑，慞惶苦惱，意欲入城，共婦解却。復恐人見，令不聽入。留待日暮，以衣用覆，擔負往舍。已到舍內，自然墮地，變成一聚閻浮檀金，光明晃昱，并照比舍。展轉談之，響徹於王。王自來看，見是死人，形漸欲臭。即問淚吒：汝見是何？答言：看實是金。即取少計，用奉於王。王見金色，敬之未有。問其所由，何緣得此？由施辟支。王聞歎善，即更賜與，拜為大臣。如是諸尊，彼阿淚吒者，即我身是。我於彼世以少稗糜施辟支佛，緣是以來，九十一劫生天人中，無所乏少。
又像法決疑經云：若檀越設食，召請眾僧，遣人防門，遮障比丘及諸老病貧窮乞人不聽入會。徒喪飲食，了無善分。
又普廣經云：四輩弟子若行齋戒，心當存想請十方僧，不擇善惡持戒毀戒高下之行。到諸塔寺請僧之時，僧次供養，無別異想。其福最多，無量無邊。若值羅漢四道果人及大心者，緣此功德，受福無窮。一聞說法，可得至道無上涅槃。
又十誦律云：鹿子母別請五百羅漢。佛言：無智，不善。若於僧中次請一人者，得大功德，果報利益勝別請五百羅漢。一切遠近無不悉聞。
又請僧福田經及仁王經：種種訶責，不許別請。若別請者，是外道法，非七佛法。
又梵網經云：若有檀越來請眾僧，客僧有利養分，僧房主應次第差客僧受請。而先住僧獨受請，而不差客僧，房主得無量罪，畜生無異。非沙門非釋種姓，犯輕垢罪。若佛子，一切不得受別請利養入己，而此利養屬十方僧。而別受請，即取十方僧物入己用者，犯輕垢罪。若有出家在家一切檀越請僧福田，求願之時，應入僧房，問知事人。今欲次第請者，即得十方賢聖僧。而世人別請五百羅漢菩薩僧，不如僧次一凡夫僧。若別請僧者，是外道法。七佛無別請法，不順孝道。若故別請僧者，犯輕垢罪。
又智度論云：如有一富貴長者，信樂眾僧，白僧執事，我次第請僧於舍食。日日次請，乃至沙彌。執事不聽沙彌受請，諸沙彌言：以何意故？不聽沙彌。答言：以檀越不喜請年少故。便說偈言：
鬚髮白如雪，齒落皮肉皺，
僂步形體羸，樂請如是事。
諸沙彌等皆是大阿羅漢，如打子師子頭，欻然從座起，而說偈言：
檀越無智人，見形不取德。
捨是耆年相，但取老瘦黑。
上尊耆年之相者，如佛說偈云：
所謂長老相，不必以年耆。
形瘦鬚髮白，空老內無德。
能捨罪福果，精進行梵行。
已離一切法，是名為長老。
是時沙彌復作是念：我等不應坐觀檀越量僧好惡。即說偈言：
讚歎訶罵中，我等心雖一。
是人毀佛法，不應不教誨。
當疾到其舍，以法教語之。
我等不度者，是則為棄物。
即時諸沙彌自變其身，皆成老年。
鬚髮白如雪，秀盾垂覆眼。
皮皺如波浪，其脊曲如弓。
兩手負杖行，次第而受請。
舉身皆振掉，行止不自安。
譬如白楊樹，隨風而動搖。
檀越見此輩，歡喜迎入坐。
坐已須臾頃，還復年少形。檀越驚悑言：
如是耆老相，還變成少身。
如服還年藥，是事何由然？
諸沙彌言：汝莫生疑。平量是事，甚可傷愍，故現是化。汝當深識之，聖眾不可量。如偈說曰：
譬如以蚊嘴，猶可測海底。
一切天與人，無能量僧者。
僧以功德貴，猶尚不分別。
而汝以年歲，稱量諸大德。
大小生於智，不在於老少。
有智勤精進，雖少而是老。
懈怠無智慧，雖老而是少。
汝今平量僧，是則為大失。如欲以一指，測知大海底。為智者之所笑。汝不聞佛說：四事雖小，而不可輕。太子雖小，當為國王。是不可輕。蛇子雖小，毒能殺人，亦不可輕。小火雖微，能燒山野，亦不可輕。沙彌雖小，得聖神通，最不可輕。檀越聞是事已。見是神通力，身驚毛竪，合手白諸沙彌言：諸聖人等，我今懺悔。我是凡夫，心常懷罪。今欲請問：於佛、僧寶中，信心清淨，何者福勝？答言：我等初不見佛、僧寶中有增減。何以故？如佛一時入舍婆提城乞食，有婆羅門姓婆羅埵逝，佛數數到其家乞食。心作是念：是沙門何以來數數？如負其債。佛時說偈言：
時雨數數墮，五穀數數成。
數數修福業，數數受果報。
數數受生法，故受數數死。
聖法數數成，誰數數生死。
婆羅門聞是偈已，大聖具知我心，慚愧取鉢，入舍盛滿美食，以奉上佛。佛不受，作是言：我為說偈，故得此食，我不食也。婆羅門言：是食當與誰？佛言：我不見天及人能消是食者。汝持去，置少草地，若無蟲水中。即如佛教，持食著無蟲水中，水即大沸，煙火俱出，如投大熱鐵。婆羅門見已，驚悑言：未曾有也。乃至食中神力如是。禮佛懺悔，乞出家受戒，漸漸斷結，得阿羅漢道。復有摩訶憍曇彌以金色上下寶衣奉佛。佛勸施僧，能消能受。故知佛寶僧寶，福無多少。故說偈言：
若人愛敬佛，亦當愛敬僧。
不當有分別，同皆為寶故。
又法句喻經：世尊說偈云：
人當念有意，每食自知少。
從是痛用薄，節消而保壽。
又雜譬喻經云：昔者舍衛國有一貧家，庭中有蒲萄樹。上有數穗，念施道人。時國王先前請食一月，是貧家力勢不如王，正懸一月，乃得一道人，便持施之。語道人言：念欲施來已經一月，今乃得願。道人語：優婆夷已一月中施。優婆夷言：我但施一穗蒲萄，那得一月施耶？道人言：但一月中念欲捨施，則為一月也。
自大覺泥洹，法歸眾聖。開士應真，導揚末教。並飛化眾剎，隨緣摄誘。感殊則同室天隔，應合則異境對顏，宋泰始之末，正勝寺釋法願、正喜寺釋法鏡等始圖畫聖僧，列坐標擬。迄至唐初，亟降靈瑞。或足趾顯露，半現於柱間;或植杖遺跡，印陷於平地。所以梁帝聞而讚悅，敬心翹仰。家國休感，必於齋供。到永明八年，帝躬弗悆，雖和鵲廌術，而茵褥猶滯。乃結心發誓，歸命聖僧。勅於延昌殿內，七日祈請，供飯諸佛及眾聖賢。齋室嚴峻，輕塵不動。七日將滿，方感靈應。乃有天香妙氣，洞鼻徹心，映蔽燻鑪，無復芳勢。又足影屣跡，布滿堂中，振錫清越，響發牖外。覩蹤聞香，皆肅然魂聳。時有徐光顯等十有餘人，咸同見聞，登共奏啟。於是齋坐既畢，而御膳康復。所以徧朝歸依，明驗神應。其後徐光顯等道俗數人，設齋奉請，並有徵瑞。聖人通感，不可備載。如昔有樹提伽長者，造旃檀鉢，著絡囊中，懸高象牙杙上，作是言：若沙門婆羅門不以梯杖能得者，即與之。諸外道知，欲現神通力，挑頭而去。賓頭盧聞是事，問目連言：實爾不？答言：實爾。汝師子吼中第一，便往取之。其目連懼佛教不肯取，賓頭盧即往其舍入禪定，便於座中申手取鉢。依四分律：當時坐於方石，縱廣極大，逐身飛空，得鉢已還去。佛聞呵責云：何比丘為外道鉢，而於未受戒人前現神通力？從今盡形擯汝，不得住閻浮提。於是賓頭盧如佛教，勅往西瞿耶尼教化四眾，廣宣佛法。閻浮提四部弟子思見賓頭盧，白佛。佛聽還坐，現神足故，不聽涅槃，勅令為末世四部眾作福田。其亦自誓三天下有請悉赴。
又阿育王經：海意比丘從鑊乘空，為王說偈云：
汝身同人身，汝力過人力。
應令我知之，為汝作神力。
王發心請四方僧，說偈云：
有諸阿羅漢，當來攝受我。
我請阿羅漢，當悉來此處。
故依請賓頭盧經云：如天竺優婆塞國王長者，若設一切會者，常請賓頭盧頗羅惰誓阿羅漢。賓頭盧者，字也；頗羅惰誓者，姓也。其人為樹提長者現神足故，佛遏之不聽涅槃，勅令末法四部眾生作福田。請時於靜處燒香禮拜，向天竺摩梨山至心稱名，言：大德賓頭盧頗羅墮誓受佛教勅，為末法人作福田。願受我請，於此處食者。新作屋舍，亦應請之。願受我請，於此舍床敷上宿。若普請眾僧澡浴時，亦應請之，言：受我請，於此洗浴。及未明前，見香湯、灰水、澡豆、楊枝、香油，調和冷暖，如人浴法。開戶請入，然後閉戶。如人浴訖頃，眾僧乃入，凡欲會食澡浴，要須一切請僧，至心求解脫，不疑不昧，信心清淨，然後可屈。近世有一長者，聞說賓頭盧大阿羅漢受佛教勅，為末法人作福田，即如法施設大會，至心請賓頭盧。𣰽㲣下徧敷好華，欲以驗之。大眾食訖，發𣰽㲣，華皆萎黃，懊惱自責，不知過所從來。更復精竭，審問經師，重設大會，如前布華，亦復皆萎。復更傾竭，盡家財產，復作大會，猶亦如前。懊惱自責，更請百餘法師，求請所失，懺謝罪過。如向上座一人，年老四布，悔其愆咎。上座告之∶汝三會請我，我皆受請。汝自使奴門中見遮，以我年老，衣服弊壞，謂是被擯賴提沙門，不肯見前。我以汝請欲強入，汝奴以杖打我頭破，額右角瘡是。第二會亦來，復不見前，我欲強入，復打我頭，額中瘡是。第三會復亦來，如前被打，頭額左角瘡是。汝自為之，何所懊惋。言已不現長者，乃知是賓頭盧。自爾已來，諸人設福，皆不敢遮門。若得賓頭盧來，其坐處華即不萎。若新立房舍床榻，欲請賓頭盧時，皆當香湯灑地，然香油燈，新床新褥，褥上奮綿敷之，以白練覆上。初夜如法請之，還閉房戶，慎勿輕慢窺看。皆各至心，信其必來。精誠感徹，無不至也。來則褥上現有臥處，浴室亦現用湯水處。受大會請時，或在上座，或在中座，或在下座，現作隨處僧形。人求其異，終不可得。去後見坐處華不萎，乃知之矣。
述曰：今見齋家多不依法，但逐人情安置，凡人全不愛佛及聖僧。既如前經所說，施主先須預掃灑佛堂及安置聖僧坐處。洗浴潔身，燒上名香，懸繒幡蓋，散眾雜華，手執香鑪，盡誠敬仰。奉請三寶，及以聖僧，十方法界一切聖凡，亦皆普請。受弟子請，降屈聖儀，來臨住宅。合家大小，並共虔誠。預前七日已來，發此重心。若是貧家無好香華。，復無安置之處，然須臨時斟酌。僧未坐前，先上好處，安置佛座，掃灑如法。其次好處，安聖僧座，敷設軟物，新白淨者，布緜在上。若施主心重有感，食訖候看，似人坐處，即知報身來赴。若無相現，但化身來。若令輕慢，報化俱不至。其座不得彩畫錦綺綾羅金銀雜飾，及散華置上。雖是羅漢，然共凡僧同受二百五十別解脫戒，所以不受雜綵金銀等物。若是諸佛菩薩大乘之人，非局出家相者，所以得受種種供養。安聖僧座及以獻食，亦不得越過尺六高處安置。尺六已下如法僧座則得。亦不得作塑形聖僧在座安置。儻報身自來，豈可推却塑像而坐。亦不得在寺將常住僧器盛食，恐報身來，不可觸僧淨器而食。若用鉢盂及俗盤器獻者，即通化報，最為如法。若有聖僧錢，還入聖僧用，將置鉢盂、匙箸、銅碗、手巾，及將買上好盤器皿，背上朱書題字記之。餘人不敢雜用，日別隨家常食，每旦及午盛食，常獻佛及僧，豈非好事。更有餘錢，買取一胡牀及一油單，食訖澡豆淨洗，置胡牀上，以油帊覆之。日別如是，表供養三寶，心常不絕，大得功德。若多得錢，即如西國寺法，及俗人舍空靜上處為聖僧造房堂，隨四時冬夏安物供養。若在夏內，堂內日別敷好淨席、襯身、單敷、銅盆、銅瓶、澡豆、淨巾。若至午前，并獻飲食。夜中然燈燒香，隨心量力，如法供養。若至冬寒，安被厚帔氈褥、炭火、湯水、燈明，隨時供養。縱有餘長聖僧錢財，不得將入別僧，乃至常住僧用，亦不得入佛法用，亦不得作別聖僧形。數見有人索聖僧錢，彩畫佛形，及四壁畫聖僧迦葉阿難等形。以賓頭盧羅漢聖人，現在不入涅槃，既不得聖僧囑授進止，豈得互用，浪將別入。若己用者，並須倍還，不還得罪。故四分律云：許此處，不得異處，得罪。如似己物，他人不問己身，餘人輒將作別用，豈可得不。上來所述，並依經律聖意錄之，不得不行。三寶物重，不得互用，恐差之毫毛，失之千里。誠言不墜，省已用之。故梁武帝時，漢國大德英儒，共請西域三藏纂集聖僧法用，翻出五卷。如前所述，並亦同之。
如涅槃經云：因曠野鬼神為授不殺戒已，以不食肉故，氣力虛弱，命欲將終。佛告鬼言：我勅聲聞弟子，隨有佛法處，悉施汝等食。若有住處不能施者，是魔眷屬，非我弟子，真聲聞也。
然出眾生食時，須有分齊。若食他施主食、即須依五分律云：若與乞兒鳥狗等，並應量己分內，減施與之，不得取分外施。比見道俗至於齋上，施主儉約，不與妻兒，先供眾僧，將為福田。僧等不量前食多少，先自飽食。多將施食乞飼鳥犬，損他施主。又自得罪，若取分內，或將己食，任意多少，不論限約。
又十二頭陀經云：若得食時，應作是念：見渴乏眾生，以一分施之。我為施主，彼為受者，施已作是願言，令一切眾生興福救之，莫墮慳貪。持至空靜處，減一段著淨石上，施諸禽獸，亦如上願。正欲食時，作是念言：身中有八萬戶蟲，蟲得此食皆悉安隱。我今以食施此諸蟲，後得道時當以法施汝。是為不捨眾生。
又灌佛形像經云：佛告大眾：世人多有發意求所願者，布施之日，不計多少，趣使充饒。事業畢竟，殘有餚饌噉食不盡，皆當送與守寺中持法沙門，眾僧自共分之。以出物時當望生福，不應各各競分，歸與妻子。是為種於石上，根株焦盡。終無生時。今以布施者餘福，重以施僧，是為施一得萬倍報。
又四分律：施僧粥得五種利益：一除飢，二除渴，三消宿食，四大小便調適，五、眼目精明。
僧祇律：施粥得十種利益，故偈云：
持戒清淨人所奉，恭敬隨時以粥施。
十利饒益於行者，色力壽樂辭清辯。
宿食風除飢渴消，是名為藥佛所說。
欲生人天長壽樂，今當以粥施眾僧。
又食施獲五福報經云：佛告諸比丘：當知食以節度，受而不損。佛言：人持飯食施人，有五功德，令人得道，智者消息，意度弘廓，則獲五福。何等為五？一曰施命，二曰施色，三曰施力，四曰施安，五曰施辯。何謂施命？人不得食時，顏色樵瘁，不可顯示，不過七日，奄忽壽終。是故智者則為施食，其施食者則為施命。其施命者，世世長壽，生天世間。壽命延長，不中夭傷，自然福報，則富無量，是為施命。何謂施色？人不得食時，顏色樵瘁，不可顯示。是故智者則為施食，其施食者則為施色。其施色者，世世端正，生天世間，顏色暐曄，人見歡喜，稽首作禮，是為施色。何謂施力？人不得食時，身羸意弱，所作不能。是故智者則為施食，其施食者則為施力。其施力者，世世多力，生天人間，力無等雙，出入進止，力不耗減，是為施力。何謂施安？人不得食時，心愁身危，坐起不定，不能自安。是故智者則為施食，其施食者則為施安。其施安者，世世安隱，生天人間，不遇眾殃，其所到處，常遇賢良，財富無量，不中夭傷，是為施安。何謂施辯？人不得食時，身羸意弱，口不能言。是故智者則為施食，其施食者則為施辯，口說流利，無所質礙，慧辯通達，生天世間，聞者歡喜，靡不稽首，聽採法言。是為五福食之報也。
又增一阿含經云：施有五事，名為應時。一遠來，二遠去，三病時，四冷熱時，五初得果苽。若得新穀，先與持戒精進人，然後自食。
又施有三法：一送食至寺名上;就舍供養名中，造舍乞施，發心供養名下。
又長阿含經云：佛命阿難：吾渴欲飲，汝取水來。阿難白言：向有五百乘車於上流渡，水濁未清，可以洗足，不中飲也。如是三勅阿難：汝取水來。阿難白言：今拘孫河去此不遠，清冷可飲，亦可澡浴。時有鬼神居在雪山，篤信佛道，即以鉢盛八種淨水，奉上世尊。佛為愍彼，故為受之。
問曰：何名食時，何名過時？答曰：依四分律云：謂明相出時，始得食粥乃至日中。案此午時為法，即是食時。四天下准此皆同。故毗羅三昧經：世尊為惠法菩薩說云：食有四種：旦天食時，午法食時，暮畜生食時，夜鬼神食時。佛斷六趣，因令同三世佛故，日午時是法食時也。過此已後，同於下趣，非上食時，故曰非時也。十誦律云：唯天得過中食，無罪。
又十誦律云：有閻浮比丘至西拘耶尼，用閻浮提時，拘耶尼比丘往餘三方，亦如是。若此間宿則用此間時，若在彼宿則用彼間時，餘三方亦爾。故摩德勒伽論：問：頗有非時食不犯耶？答曰：有。若住北欝單越，用彼食時，不犯。餘方亦爾。若在閻浮日正午，時北方是夜半，東方是日沒，西方是日出。餘方互轉可知。
又薩婆多論曰：釋時有四：一、始從日出乃至日中，其明轉熾，名之為時。從中已後，至後夜分，其明滅沒，故名非時。二、從旦至中，是作食時，乞不生惱，故名為時。從中已後至於夜分，是俗人醼會游戲之時，入村乞食，多有觸惱，故名非時。三、從旦至中，俗人作務，婬亂未發，乞不生惱，故名為時。從中已後，事務休息，婬戲言笑，入村乞食，喜被誹謗，故名非時。四、從旦至中，是乞食時，得食濟身，寧心修道，事順應法，故名為時。從中已後，宜應修道，非乞食時，故名非時。
如大遺教經云：比丘欲食時，當為檀越燒香三唄，讚揚布施，可食美食。又從上座教言：道士各自出，澡手漱口已，還各就座而坐，各說一偈。以隨次起，不得踰越。
又增一阿含經云：若有設供者，手執香鑪而唱時，至佛言；香為佛使，故須燒香，徧請十方。既知燒香本擬請佛，為凡夫心隔，目覩，不知佛令燒香遍請十方一切凡聖，表呈福事，騰空普赴。正行香作唄時，一切道俗依華嚴經各說一偈云：
戒香定香解脫香，光明雲臺遍世界。
供養十方無量佛，見聞普熏證寂滅。
又三千威儀經云：坐受香亦得，為女人行香，恐觸手染著，故開坐受。
述曰：若得衣食，不簡精麁，但得支濟身命，令得修道，便合佛意。如膏車須油，何簡精妙，但令運轉，得達前所，即是佳事。故雜寶藏經：世尊說偈云：
此身猶如車，好惡無所擇。
香油及臭脂，等同於調利。
又智度論云：食為行道，不為益身，如芻馬豢猪無異。若初得食時，先獻三寶，後施四生。故華嚴經偈云：
若得食時，當願眾生，志在佛道，為法供養。
又優婆塞戒經云：若自造作衣服鉢器，先奉上佛，并令父母師長和尚，先一受用，然後自服。若上佛者，以華香贖。凡所食噉，要先施於沙門梵志，然後自食也。正下食時，復須作念。初下一匙飯時，願斷一切惡盡。下第二匙時，願修一切善滿。下第三匙時，願所修善根，迴施眾生，普共成佛。若不能口口作念，臨欲食時，總作一念亦得。故摩德勒伽論云：若得食時，口口作念，得衣時，著著作念。入房時，入入作念。若鈍根者，總作一念。故華嚴經第六卷：菩薩有一百四十願，凡所施為，皆誦偈念。如此食者，非有煩惱，利生物善。故增一阿含經云：施中上者，不過法施。業中上者，不過法業。恩中上者，不過法恩。
若過分飽食，則氣急身滿，百脈不通，令心壅塞，坐卧不安。若限分少食，則身羸心懸，意慮無固。故增一阿含經偈云：
多食致患苦，少食氣力衰。
處中而食者，如秤無高下。
薩遮尼乾子經偈云：
噉食太過人，身重多懈怠。
現在未來世，於身失大利。
睡眠自受苦，亦惱於他人。
迷悶難寤寐，應時籌量食。
述曰：所以出家之人欲食之時，先以淨手。從他受者，為出家高勝，不同凡下，故須受已而食。故薩婆多論云：比丘受食凡有五意：一、為斷竊盜因緣故。二、為作證明故。三、為止誹謗故。四、為成少欲知足故。五、為生他信敬心故。如昔有一比丘與外道共行，止一樹下。樹上有果，食時將到，外道語比丘云：上樹取果。比丘言：我戒法中，樹過人不應上。又語比丘言：何不搖樹取果？比丘言：我戒法中，不得自搖樹落果。外道聞已，自上樹取果，擲地與之。語比丘言：取果食。比丘言：我戒法中，不得不授而食。外道下樹取果，授與比丘。外道既見如此，於一果上尚有如此法用，何況出世之法。外道遂生信敬心，知佛法清淨，不同外道。於是即隨比丘，於佛法中出家修道，尋得漏盡。
又舍利弗問經云：佛言：外道梵志尚知受取，況我弟子而不受食。但一切諸物，不得不受，唯除生寶及施女人。若作法者，猶應授與體上之衣。若貯金器，受則制施。又十誦律云：舍衛國中摩訶迦羅比丘受一切糞掃衣食，有死人處衣食皆取，持至水上淨洗已，不受便食。常在死人處住，有疫病時，便不入城。時人皆謂噉死人肉，惡名流布。諸比丘白佛。佛集比丘僧，制云：從今諸比丘不受食著口中，得罪。
又大方等陀羅尼經云：又受食時，莫視女色，但自念言：我心中毒箭，當云何拔。用視女色，為我從無始世來，坐以女色，墮於三塗，無有出期。觀諸六塵，亦應如是。我諸弟子不應著此。如是諸賊，喪人善功。
述曰：一切僧食並須平等，無問凡聖，上下均普。故僧祇律云：若檀越行食多與上座者，上座應問：一切僧盡得爾許不？答：止上座得耳。應言：一切平等與。若言盡得者，應受。僧上座法不得隨下便食，待行徧唱等供已，然後得食。上座之法，當徐徐食，不得速食竟，在前出去，應待行水隨順祝願已，然後乃出。又處處經云：佛言中後不食，有其五福：一者少婬，二者少臥，三者得一心，四者無有下風，五者身得安隱，亦不作病。是故沙門知福不食。
述曰：若於食長貪，增加煩惱，即須觀厭作不淨之想。故智度論云：說食厭想者，當觀是食從不淨生。如肉從精血水道生，是為膿蟲住處。如蘇乳酪，血變所成，與爛膿無異。厨人污垢種種不淨，若著口中，腦有爛涎二道流下，與唾和合，然後成味。其狀如吐，從腹門入，地持、水爛、風動、火煮、如釜熟糜，滓濁下沈，清者在上。譬如釀酒，滓濁為屎，清者為尿。膂有三孔，風吹膩汁，散入百脈，與先血和合，凝變為肉。從新肉生脂骨髓，從是中生身根，從新舊肉合生五情根。從此五根生五識。五識次第生意識，分別取相，籌量好醜，然後生我我所心等諸煩惱及諸罪業。復次思惟：此食功夫甚重。計一鉢之飯，作夫流汗，集合量之，食少汗多。此食辛苦如是，入口即成不淨。宿昔之間，變為屎尿。本是美味，惡不欲見。行者自思：如此弊食，我若貪著，當墮三塗。如是觀食，當厭五欲。譬如有一婆羅門修淨潔法，有事緣故，到不淨國。自思：我當云何得免不淨？唯當乾食，可得清淨。見一老母賣白髓餅，而語之言：我有因緣，住此百日，常作餅送來，多與汝價。老母日日作餅送之。婆羅門貪著，飽食歡喜。老母作餅初時白淨，後轉無色無味。即問老母：何緣爾耶？母言：癰瘡差故。婆羅門問：此何謂耶？母言：我大家夫人隱處生癰，以麫蘇傳之，癰熟膿出，和合蘇麫。日日如是，以此作餅與汝，是以餅好。今夫人癰差，我當何處更得。婆羅門聞之，兩拳打頭，椎胸乾嘔。我當云何破此淨法，我為了矣！棄捨緣事，馳還本國。行者亦爾。著是飲食，歡喜樂噉，不觀不淨，後受苦報，悔將何及。
如波離論云：出家僧尼白衣等齋訖，不用澡豆末、巨摩等用澡口者，皆不成齋。如過去有比丘字蓮提，六十歲持齋戒不闕，唯一日食用巨摩、豆屑等成齋，若不爾者，皆不成齋若依四分律等，但護行住坐臥四種威儀，食五正食，四相不乖，便成齋法，不論澡豆淨口成齋。時節若過，威儀若失，縱用澡屑，亦不成齋。
又善見論云：齋已吐食，未出咽喉，還咽無犯。若出還咽，犯罪。又僧祇律云：食已若渴，佛令取一切穀豆麥煮不破者，非時取汁得飲。若蘇油蜜及石蜜諸生果汁等，要以水淨得飲。若器底殘水被雨湔，亦名為淨。
善見論云：舍樓伽果漿，澂汁使清，非時得飲摩德勒伽論：沙糖漿亦得非時飲。
僧祇律云：人有四百四病。風大百一，用油脂治之。火大熱病百一，用蘇治之。水病百一，用蜜治之。雜病百一，隨用上三藥治之。
十誦律云：石蜜非時不得輒噉。有五種人得非時食，謂遠行人、病人、不得食人、食少人。若施水處，和水得飲。
五分律云：聽飢渴二時得飲。
僧祇律云：胡椒、蓽茇、薑、訶梨勒等，此藥無時食和者，聽非時服。
又四分律云：一切苦辛鹹甘等不任為食者，聽非時盡形作藥服。
善見論云：一切樹木及果根、莖、枝、葉等，不任為食者，並得作盡形藥服。
述曰：比見諸人非時分中，食於時食，何者是耶？謂邊方道俗等，聞律開食果汁漿，遂即食乾棗汁，或生梨、蒲萄、石榴，不擣汁飲，并子總食。雖有擣汁，非澂使清，取濁濃汁并滓而食。或有聞開食舍樓伽果漿。以患熱病，遂取生藕并根生食，或有取清飯漿飲，或身無飢渴，非時食酥油、蜜、石蜜等，或用杏人煎作稠湯。如此濫者非一，不可具述。若准十誦，非前遠行等五種之人，不得輒食，食便破齋。見數犯者多，故別疏記。
如佛本行經云：爾時世尊日在東方，著衣持鉢。諸比丘僧左右圍繞，佛為眾首，來至輸頭檀王宮內。到已，坐於所設佛座，諸比丘僧各各依次如法而坐。爾時輸頭檀王以佛為首，諸比丘僧次第坐已，自手行諸微妙飲食，盡其種數食已。於時世尊教化輸頭檀王，令其解寤，生歡喜已，從座而起，還歸本處。
又十誦律云：有比丘受他請食，默然入，默然去。諸居士呵責云：我等不知食好不好。諸比丘白佛，佛言：從今食時應為施主唄讚祝願。不知誰作。佛言：上座作。若上座不能，次第能者應作。
故僧祇律：上座應知前人為何等施，當為應時祝願。若為亡人施福者，應如是祝願云：
一切眾生類，有命皆歸死。
隨彼善惡行，自受其果報。
行惡入地獄，為善者生天。
善能修行道，漏盡得泥洹。
若生子設福者，應如是祝願云：
童子歸依佛，如來毗婆施，
尸棄、毗葉婆拘樓、拘那含迦葉及釋迦，七世大聖尊。
譬如人父母，慈念於其子。
舉世之樂具，皆悉欲令得。
令子受諸福，復倍勝於彼。
家家諸眷屬，受樂亦無極。
若入新舍設供者，應如是祝願云：
屋舍覆陰施，所欲隨意得。
吉祥賢聖眾，處中而受用，
世有黠慧人，乃知於此處。
請持戒梵行，修福設飲食。
僧口祝願故，宅神常歡喜。
善心生守護，長夜於中住。
若入於聚落，及以曠野處。
若晝若於夜，天神常隨護。
若估客欲行設福者，應如是祝願云：
諸方皆安隱，諸天吉祥應。
聞已心歡喜，所欲皆悉得。
兩足者安隱，四足者亦安。
去時得安隱，來時亦安隱。
夜安晝亦安，諸天常護助。
諸伴皆賢善，一切悉安隱。
康健賢善好，手足皆無病。
舉體諸身分，無有病苦處。
若有所欲者，去得心所願。
若為娶婦施者，應如是祝願云：
女人信持戒，夫主亦復然。
由有信心故，能行修布施。
二人俱持戒，修習正見行。
歡樂共作福，諸天常隨護。
此業之果報，如行不齎糧。
若為出家人布施者，應如是祝願云：
持鉢家家乞，值瞋或遇喜。
將適護其意，出家布施難。
故五分律云：上座齋上，量其前事，為檀越祝願，食施得具足果。
又增一阿含經：世尊為女施園，便祝願云：
園果施清涼，橋梁度人民。
近道作圊廁，人民得休息。
晝夜獲安隱，其福不可量。
諸法戒成就，死必生天上。
如百緣經云：佛在世時，王舍城中有一長者，財寶無量，不可稱計。其婦生女，尋即能語。家中自然，百味飲食，皆悉備有。時父母見其如是，謂是非人，毗舍闍鬼，畏不敢近。時彼女子見其怖畏，合掌向母，而說偈言：
願母聽我語，今當如實說。
實非毗舍闍，及諸餘鬼等。
我今實是人，業行相逐隨。
善業因緣故，今獲如是報。
爾時父母聞女說偈，喜不自勝，尋前抱取，乳哺養育。因為立字，名曰善愛。時彼女子見母歡喜，合掌白母言：為我請佛及比丘僧。尋即與請，百味飲食，皆悉充足。即於佛前，渴仰聞法。佛即為說，得須陀洹。後求出家。佛告：善來比丘尼！頭髮自落，法服著身，成比丘尼。精勤修習，得阿羅漢果。諸天世人，所見敬仰。爾時世尊將千二百五十比丘詣於他邦，到曠野中，食時已至，告善愛尼言：汝今可設飲食，供養佛僧。尋取佛鉢，擲虛空中，百味飲食，自然盈滿。如是次第取千二百五十比丘鉢，飯亦皆滿，都令豐足。阿難見已，歎未曾有，請佛說本因緣。佛告阿難：此賢劫中有佛出世，號曰迦葉，著衣持鉢，將諸比丘入城乞食。次到大長者家，設諸餚饍，欲請賓客。客未至頃，有婢使見佛及僧，在於門外乞食立住。不白大家，取其飲食，盡持施與佛及眾僧。後客來坐，勅彼婢言：辦設食來。婢答大家：今有佛僧在其門外乞食立住，我持此食用布施盡。大家聞已，尋用歡喜，即語婢言：我等今者值是福田，汝能持此飯食施與，快不可言。我今放汝，隨意所求。婢答大家：若見放者，聽在道次。尋即聽許作比丘尼。一萬歲中，精勤無替。便取命終，不墮惡趣。天上人中，百味飲食，應念即至。今得值我出家得道。比丘聞已，歡喜奉行。
又百緣經云：佛在舍衛國祇樹給孤獨園時，夏安居竟，將諸比丘欲游行他國。時頻婆娑羅王將諸群臣出城，遙望如來來受我供。爾時世尊遙知王意，深生渴仰。及比丘僧漸欲游行詣摩竭提國，值諸群鳥中有鸚䳇子王，遙見佛來，飛騰虛空，逆道奉迎。唯願世尊及比丘僧，慈哀憐愍，詣我林中，受一宿請。佛即然可。時鸚䳇王知許可已，還歸本林，勅諸鸚䳇，各來奉迎。爾時世尊將諸比丘詣鸚䳇林，各敷座具，在於樹下，坐禪思惟。時鸚䳇王見佛比丘寂然宴坐，甚懷喜悅，通夜翔繞佛比丘。四向顧視，無諸師子虎狼禽獸及以盜賊觸惱世尊比丘僧。至明清旦，世尊進引。鸚䳇歡喜，在前引導。向王舍城白頻婆娑羅王言：世尊今者將諸比丘遂來在近，唯願大王設諸餚饍，逆道奉迎。時王聞語已，勅設餚饍，執持幢幡香華伎樂，將諸群臣，逆道奉迎。時鸚䳇王於其夜中即便命終，生忉利天，忽然長大，如八歲小兒。便作是念：我造何福，生此天上？尋自觀察，知從鸚䳇，由請佛故，一宿止住，得來生此。我今當還報世尊恩。頂戴天冠，著諸瓔珞，莊嚴其身，齎持香華而供養佛。却坐一面，佛即為其說四諦法。心開意解，得須陀洹果，遶佛三匝，還歸天上。時諸比丘白佛言：今此天子宿造何業，生鸚䳇中？復修何福，得生天上？來供養佛，聞法獲果。爾時世尊告諸比丘：此賢劫中波羅柰國有佛出世，號曰迦葉。於彼法中有一長者受持五戒，便於一時毀犯一戒，故生鸚䳇中。餘四完具，今得值我出家得道。佛告諸比丘：欲知彼時優婆塞者，今鸚䳇是。聞佛所說，歡喜奉行。
又付法藏經云：昔過去九十一劫毘婆尸佛入涅槃後，有一比丘甚患頭痛，薄拘羅爾時作一貧人，見病比丘，即便持一呵梨勒果施病比丘。比丘服訖，病即除愈。緣施藥故，九十一劫天上人中，受福快樂，未曾有病。最後生一婆羅門家，其母早亡，父更娉妻。拘羅年幼，見母作餅，從母索之。後母嫉妬，即捉拘羅擲置𨫼上。𨫼雖燋熱，不能燒害。父從外來，見薄拘羅在熱𨫼上，即便抱下。母於後時釜中煮肉，時薄拘羅從母索肉，母益瞋恚，尋擲釜中，亦不燒爛。父覓不見，即便喚之。拘羅聞喚，釜中而應。父即抱出，平復如故。母後向河，拘羅逐去。後母瞋忿，而作是言：此何鬼魅妖祥之物？雖復燒煮，不能令死。即便捉之，擲置河中。值一大魚，即便吞食。以福緣故，猶復不死。有捕魚師捕得此魚，詣市賣之。索價既多，人無買者，至暮欲臭。薄拘羅父見即隨買，持來歸家，以刀破腹，兒在魚腹高聲唱言：願父安庠，勿令傷兒。父開魚腹，抱兒而不傷損。年漸長大，求佛出家，得阿羅漢果。從生至老，年百六十，未曾有病，乃至無有身熱頭痛。由施藥故，得是長壽，五處不死，𨫼鑠不焦，釜煮不爛，水溺不死，魚吞不消，刀割不傷。以是因緣，智者應當作如是事。
又十誦律云：時王舍城中有居士，名尸利仇多，大富多財，是外道婆羅門弟子。此人每疑沙門瞿曇有一切智，不行到佛所白言：沙門瞿曇，明日我舍食。佛以彼應度故，默然受請。時居士還到舍，於外門間作大火坑，令火無煙焰，以沙覆上。即入舍敷不織坐床，又以毒和食，心生口言：瞿曇若是一切智人，當知此事。若非一切智人，當墮此坑及中毒死。遣使白佛言：飲食已辦。佛語阿難：令諸比丘皆不得先佛前行。時佛著衣持鉢前行，比丘後從，入尸利仇多舍。佛變火坑作蓮華池，滿中淨水，既甘而冷。種種蓮華，徧覆水上。時佛與僧皆行華葉上，入舍坐不織床，變令成織。告尸利仇多：當除心中疑，我實是一切智人。是居士見二神力，信心即生，尊重於佛。叉手白佛言：此食毒藥，不堪佛食。佛言：但施此食，僧不得疾。佛告阿難：僧中宣令，未唱等供，一不得食。是時佛祝願：婬欲、瞋恚、愚癡，是世界中毒。佛有實法，除一切毒。以是實語故，毒皆得除，食即清淨。是時居士行澡水，手自斟酌。眾僧飽滿竟，洗手執鉢。居士取小坐具，於佛前坐聽法，即於坐處得法眼淨。佛還已，以是事集僧告言：從今不得在佛前行及和尚師僧上座前行。未唱等供不得食也。
又摩得勒伽論云：眾僧行食時，上座應語：一切平等與使唱僧跋。然後俱食。
頌曰：
法會設佳供，齋日感神靈。
普召無別請，客主發休禎。
凡聖俱晨往，災難普安寧。
良由慈善力，翻惡就福城。
晉司空廬江何充，字次道。弱而信法，心業甚精。常於齋堂置一空座，筵帳精華，絡以珠寶。設之積年，庶降神異。後大會道俗甚盛，坐次一僧，容服麁垢，神情低陋，出自眾中，徑昇其坐，拱默而已，無所言說。一堂怪駭，謂其謬僻。充亦不悅，嫌於顏色。及行中食，此僧飯於高座，飯畢，提鉢出堂，顧謂充曰：何俟徒勞精進。因擲鉢空中，陵虛而去。充及道俗，馳遽觀之，光儀偉麗，極目乃沒。追共惋恨，稽懺累日。
晉尼竺道容，不知何許人，居乎烏江寺。戒行精峻，屢有徵感。晉明帝時，甚見敬事。以華藉席，驗其所得，果不萎焉。時簡文帝事清水道，所奉之師即京師所謂王濮陽也。第內具道舍。客函開化，帝末之從。其後帝每入道屋，輒見神人為沙門形，盈滿室內。帝疑容所為，因事為師，遂奉正法。晉氏顯尚佛道，此尼力也。當時崇異，號為聖人，新林寺即帝為容所造也。孝武初，忽而絕迹，不知所在。乃葬其衣鉢，故寺邊有塚云。
晉闕公則，趙人也。恬放蕭然，唯勤法事。晉武之世，死于雒陽。道俗同志，為設會於白馬寺中，其夕轉經，宵分聞空中有唱讚聲。仰見一人，形器壯偉，儀服整麗，乃言曰：我是闕公則，今生西方安樂世界，與諸菩薩共來聽經。合堂驚躍，皆得覩見。時復有汲郡衛士度，亦苦行居士也，師於則公，其母又甚信向，誦經長齋。常飯僧，時日將中，母出齋堂與諸尼僧逍遙眺望，忽見空中有一物下，正落母前，乃則鉢也，有飯盈焉，馨氣充勃。闔堂蕭然，一時禮敬。母自分行齋，人食之皆七日不飢。此鉢猶云尚存北土。度善有文辭，作八關懺文，晉末齋者尚用之。晉永昌中死，亦見靈異。有造像者作聖賢傳，具載其事，云度亦生西方。吳興王該曰燭日：闕叟登宵，衛度繼軌。咸恬泊於無生，俱蛻骸以不死者也。
晉南陽滕並，累世敬信，妻吳郡全氏，尤能精苦。每設齋會，不逆招請。隨有來者，因留供之。後會僧數闕少，使人衢路要尋。見一沙門蔭柳而坐，因請與歸。淨人行食，翻飯于地，傾簞都盡，罔然無計。此沙門云：貧道鉢中有飯，足供一眾，使並分行。既而道俗內外皆得充飽。清淨既畢，擲鉢空中，翻然上昇，極目乃滅。並即刻木作其形像，朝夕拜禮。並家將有凶禍，則此像必先倒踣云。並子含以蘇峻之功，封東興者也。
沙門竺法進者，開度浮圖主也。聰達多知，能解殊俗之言。京洛將亂，欲處山澤。眾人請留，進皆不聽。大會燒香與眾告別。臨當布香，忽有一僧來處上座，衣服塵垢，面目黃腫。法進怪賤，牽就下次。輒復來上，牽之至三，乃不復見。眾坐既定，方就下食。忽暴風揚沙，柈案傾倒。法進懺悔自責，乃止不入山。時論以為世將大亂，法進不宜入山。又道俗至意苦相留慕，故見此神異，止其行意云。
宋仇那跋摩者，此言功德種，罽賓王子也。幼而出家，號三藏法師。宋初來遊中國，宣譯至典甚眾。律行精高，莫與為比。慧觀沙門欽其風德，要來京師，居于祇洹寺。當時來詣者，疑非凡人。而神味深密，莫能測焉。嘗赴請於鍾山定林寺，時諸道俗多採眾華，布僧席下，驗求真人。諸僧所坐，華同萎顇，而跋摩席華鮮榮若初。於是京師歙然，增加敬異。至元嘉八年九月十八日卒，都無痾患，但結跏趺坐，斂衽叉手，乃經信宿，容色不變。于時或謂深禪。既而得遺書於筵下云：獲沙門二果。乃知其終。弟子侍側，並聞香煙。京師赴會二百餘人。其夕轉經戶外，集聽盈階。將曉而西南上有雲氣勃然，俄有一物長將一匝，繞死而去。同集咸覩云。跋摩未亡時作三十偈以付弟子曰：可送示天竺僧也。。
梁富陽齊堅寺有釋道琳，本會稽山陰人。少出家，有戒行。善涅槃、法華，誦維摩經。吳國張緒禮事之。後居富陽縣泉林寺。寺常有鬼怪，自琳居之則消。琳弟子慧韶為屋所壓，頭陷入胸。琳為韶祈請，韶夜見兩胡道人拔出其頭，旦起遂平復。琳於是設聖僧齋，鋪新帛於床上，齋竟，見帛上有人迹，皆長三尺餘。眾咸服其徵感。富陽人始家家立聖僧座以飯之。至梁初，琳出居齊熙寺。天監十八年卒。春秋七十有二。
蓋聞飛行皇帝，統御四洲。邊鄙逆命，則七寶威伏；十善引化，則千子感現。囊括遐邇，獨處中原。發慈父之撫育，感赤子之忠臣。世居久遠，貪逸彌繁。峻極威戎，遠思天報。於是行轉輪之猛，騰帝釋之宮。圖度非分，退失輪王之位；懷悲苦切，劇同塗炭之殃。哀斯痛矣，深可嗟乎！
依真諦三藏法師云：於成劫時，人壽無量歲。於住劫時，人壽八萬歲時，有輪王出世。若減不出。輪王有三：一軍輪王，二財輪王，三法輪王。若減八萬，財輪王不出世。所以然者，此王福德壽命長遠，即與壽相違，故不出世。若減法輪王出世。所以然者，如來大悲，令諸眾生知苦無常，易可化，故出世也。故論云：劫減佛興世，劫初轉輪王。唯彌勒佛出時，人民福德，二王俱出世也。財有四：一金輪王，則化被四天下。二、銀輪王，則政隔北欝單，王三天下。三、銅輪王，則除北欝單及西俱耶尼，王二天下。四、鐵輪王，則唯局閻浮提，王一天下。若減八萬歲時，有軍輪王出，以軍威伏，王一天下，即是阿育王等。如來為法輪王。言劫增轉輪王者，此據財輪王也。若論軍輪，故通劫減。鐵輪有二百五十輻，銅輪有五百輻，銀輪有七百五十輻，金輪有千輻。故仁王經云：道種堅德王乘金輪，王四天下。性種性王乘銀輪，王三天下。習種性王乘銅輪，王二天下。以上十善得王乘鐵輪，王一天下。
如長阿含經云：佛告比丘：世間有轉輪聖王，成就七寶，有四神德。云何成就七寶。一、金輪寶，二、白象寶，三、紺馬寶，四、神珠寶，五、玉女寶，六、居士寶，七、主兵寶。云何金輪寶成就。若轉輪聖王出閻浮提地，剎利水澆頭種，以十五日月滿時沐浴香湯，上高殿上，與婇女眾共相娛樂。天金輪寶忽現在前。輪有千輻，光色具足，天金所成，天匠所造，非世所有，輪徑丈四。輪王見已，默自念言：我曾從先宿諸舊聞如是語：若剎利王水澆頭種，以十五日月滿時沐浴香湯，升法殿上，婇女圍繞，自然金輪忽現在前。輪有千輻，光色具足，天匠所造，非世所有，輪徑丈四。是則名為轉輪聖王。今此輪現，將無是耶？我今寧可試此輪寶。時王即召四兵向金輪寶，偏露右臂，右膝著地，以右手摩捫金輪語言：汝向東方，如法而轉，勿違常則。輪即東轉。時王即將四兵隨其後行。輪所住處，王即止駕。爾時東方諸小王見大王至，以金鉢盛銀粟，銀鉢盛金粟，來詣王所，拜首白言：善哉！大王。今此東方土地豐樂，多諸珍寶，人民熾盛，志性仁和，慈孝中順。唯願聖王於此治政。我等當給使左右，承受所治。當時輪王語小王言：止止諸賢。汝等則為供養我已。但當以正法治化，勿使偏抂，無令國內有非法行。身不殺生，教人不殺生、偷盜、邪婬、兩舌、惡口、妄言、綺語、貪瞋、嫉妬、邪見之人。此即名為我之所治。時諸小王聞是語已，即從大王巡行諸國，至東海表。次行南方、西方、北方。隨輪所至，其諸國王各獻國土，亦如東方諸小王比。此閻浮提所有名曰土沃壞豐樂。多出珍寶，林水清淨，平廣之處，輪則周行，封地圖度，東西十二由旬，南北七由旬。天神於中夜造城郭，其城七重。七重欄楯，七重羅網，七重行樹。周匝交飾，七寶所成，乃至無數眾鳥相和。造此城已，金輪於城中圖度封地，東西四由旬，南北二由旬。天神於中夜造宮殿，七寶所成，乃至無數。造宮殿已，聖王踊躍而言：此金輪寶真為我瑞。我今真為聖王。是為輪寶成就。云何名為白象寶。還清旦殿上坐，自然象寶忽現在前。其毛純白，七處平住，力能飛行。其首雜色，六牙纖𦟛，真金間填。時王見已，念言：此象馴良。即試調習，諸能悉備。即乘其上，清旦出城，周行四海，食時已還。時王踴躍而言：此真我瑞。是為象寶成就。云何名為紺馬寶成就。還清旦殿上坐，自然馬寶忽現在前。身紺青色，珠騣尾色，頭頸如象，善能飛行。時王見已，此馬賢良。即試調習，諸能悉備。即乘其上，清旦出城，周行四海，食時已還。時王踊躍而言；此真我瑞。是為馬寶成就。云何名為神珠寶成就。還清旦殿上坐，自然神珠，忽现在前。質色清徹，無有瑕穢。時王見此神珠妙好，若有光明，可照宮內。時王欲試，即召四兵以此寶珠置高幢上，於夜冥中齎幢出城。其珠光明照一由旬。城中人民皆起作務，謂為是晝。時王踊躍而言：此真我瑞。是為神珠寶成就。云何名為玉女寶成就。時玉女寶忽然出現，顏色姿容，面貌端正，不長不短，不麁不細，不白不黑，不剛不柔。冬則身溫，夏則身涼，舉身毛孔出栴檀香，口出優鉢羅華香。言語柔軟，舉動安詳，先起後坐，不失儀則。時王見已，心不暫捨，況復親近，踊躍而言：此真我瑞。是為玉女寶成就。云何名為居士寶成就。時居士丈夫忽然自出寶藏，財富無量。居士宿福，眼能徹視地中伏藏，有主無主，皆悉見知。其有主者，能為擁護。其無主者，取給王用。時居士寶往白王言；大王有所給與，不足為憂，我自能辦。聖王欲試，即勅嚴船於水遊戲，告居士曰：我須金寶，汝速與我。居士報曰：大王小待，須至岸上。王言：正爾须寶。時居士寶即於船上長跪，以右手內著水中，寶瓶隨出，如蟲緣樹。彼居士寶亦復如是，內之水中，寶緣手出，充滿船上，而白王言；向須寶者，為須幾許？時王語言：止止。吾無所須，向相試耳。聞王語已，尋以寶物還沒水中。聖王踊躍而言：此真我瑞。是為居士寶成就。云何名為主兵寶成就。時主兵寶忽然出現，智謀雄猛，英略獨決。即詣王所，白言：大王有所討伐，不足為憂，我自能辦。王欲試兵，即集四兵而告之曰；汝今用兵，未集者集，已集者放；未嚴者嚴，已嚴者解；未去者去，已去者住。時主兵寶即令四兵，依如王語。王見踊躍而言：此真我瑞。是為轉輪聖王七寶成就。謂四神德：一、長壽不夭，無能及者。二、身強無患，無能及者。三、顏容端正，無能及者。四、寶藏盈溢，無能及者。王化國人，慈育民物，如父愛子。國民慕王，如子仰父。所有珍奇盡以貢王。願垂納受，在意所與。時王報曰；且止諸人。吾自有寶，汝可自用。王之國土，安隱豐樂，平正如掌。衣食自然，不須營覓。唯行十善，不為非法，猶如北欝單。不可具述。 
又十誦律云：有阿耨達池，縱廣五十由旬，繞池四邊，種種果樹。善住象王宮殿住處，有八千象以為眷屬。若轉輪聖王出於世時，八千象中最下小者出為象寶，給輪王乘。又外大海內洲有明月山，婆羅醯馬王宮殿住處，有八千馬以為眷屬。若輪王出於世時，八千馬中最下小者，出為馬寶，給輪王乘。
又起世經云：此象馬寶於一日中暫受調伏，堪任眾事。為試象馬，於其晨朝，日初出時，乘此象寶等，周迴巡歷，徧諸海岸，盡大地際。既周徧已，是轉輪王還至本宮，乃進小食。
又大樓炭經云：轉輪聖王有四種德：一者、大富珍寶，田宅奴婢等，天下無有如王者。二者、王最端正姝好，顏色無比，天下無有如王者。三者、王常安隱，無有疾病，亦無寒熱。諸所飲食，食皆安隱。四者、王常安隱長壽，天下無有如王者。是為轉輪聖王四德具足，七寶如法。
又薩遮尼乾子經云：佛言：大王，當知轉輪聖王復有七種名為軟寶，所有功德少前七寶。何等為七？一劍寶，二皮寶，三牀寶，四園寶，五屋舍寶，六衣寶，七足所用寶。第一劍寶者，輪王所用。国内若有違王命者，彼劍寶即從空飛往，諸小王見即降伏拜。第二皮寶者，此海龍王皮，出大海中，廣五由旬，長十由旬。體淨鮮潔，光曜白日，火燒不焦，水漬不爛，猛風吹不能動。體含溫涼，能却寒熱。隨王去處，皮寶亦去。所有士眾，滿十由旬，徧覆其上，能作別屋，不相妨礙。第三牀寶者，王所用牀，立能平正，柔軟得所。若王入禪，即入解脫禪定三昧，能减貪瞋癡。女人見王坐寶牀者，即皆得離貪瞋癡心。第四園寶者，入彼園時即得定心。若王欲受五欲樂時，依王所行善業功德，諸天界中所有華果池河戲樂之具，自然隱沒，現於王前。第五屋舍寶者，王入彼屋，欲見日月星宿所有殊異珍玩伎樂，屋中悉聞，即離憂惱一切疲勞，於睡眠中，極受快樂。第六衣寶者，王所有衣，無如世間絹布絲縷，縱廣文章第一柔軟，一切塵垢不能點污。著彼寶衣，即離寒熱飢渴病憂，而水火刀等所不能損。第七足所用寶者，所謂靴等。若王著者，涉水不沒，入火不燒。雖復遠行百千由旬，不覺疲極。是名輪王七種軟寶。是十善中少分習氣功德，非正具足十善業道。
又中阿含經云：若轉輪王出於世時，當知有此七寶出世。如是如來無所著等正覺出於世時，當知亦有七支寶出於世間。云何為七？一、念覺支寶，二、擇覺支寶，三、精進覺支寶，四、喜覺支寶，五、息覺支寶，六、定覺支寶，七、捨覺支寶。
如賢愚經云：佛告比丘：過去無量阿僧祇劫，此閻浮提有一大王，名瞿薩離，典四天下。有八萬四千小國，有二萬夫人婇女，一萬大臣。時王頂上欻生一皰，其形如蠒，淨潔清徹，亦不疼痛。後大如瓠，便劈看之，得一童子，甚為端正。大王已崩，頂生為王。七寶具足，衣食音樂，自然作樂，經八萬四千歲。時有夜叉，踊出殿前，高聲唱言：東方有國，名弗婆提，其中豐樂，快善無比，大王可往。王即悅意欲行，金輪復轉，躡虛而進。羣臣七寶，皆悉隨從。既至彼土，諸小王等盡來朝賀。王於彼國五欲自恣，經八千歲。夜叉復言：西方有國，名瞿耶尼。王可至彼。還如前去，經十四億歲。夜叉復唱：北方有國，名欝單越，王可到彼。還如前去，經十八億歲。夜叉復唱：有四天王處，其樂難量，王可遊之。王與群臣及四種兵，乘空而上。四天遙見，甚懷恐怖，即合軍眾出外拒之，竟不奈何。頂生於中優游受樂，經十億歲。意中復念：欲昇忉利。即與群臣蹈虛登上。時有五百仙人住在須彌山腹，王之象馬屎尿下落，汙仙人身。諸仙相問：何緣有此？中有智者，告眾人言：吾聞頂生王欲上三十三天，必是象馬失此不淨。仙人忿恨，便結神呪：令頂生王及其人眾，悉住不轉。王後知之，即立誓願：若我有福，斯諸仙人悉皆當來，承王威感。五百仙人盡到王邊，扶輪御馬，共至天上。未到之頃，遙覩天城，名曰快見。其色皦白，高顯殊特。此快見城有千二百門，諸天怖畏，悉閉諸門，著三重鐵關。頂生兵眾直趣不疑。王即取唄吹之，張弓扣彈，千二百門一時皆開。帝釋尋出與共相見，因請入宮，與共分坐。天帝人王，貌類一種，其初見者，不能分別。唯以視瞬遲疾知其異耳。王於天上受五欲樂，盡三十三天。末後欲害帝釋，獨覇為快。惡心已生，尋即墮落，當本殿前，委頓欲死。諸人來問，頂生答曰：統領四域三十億歲，七日雨寶及在二天而無厭足，故致墮落。阿難又問：此頂生王宿殖何福，而獲大報？佛告之曰：乃往過去不可計劫時，世有佛，號曰弗沙，與其徒眾游化世間。時婆羅門子適欲娶婦，手把大豆，當用散婦，是其曩世俗之家禮。於道值佛，心意歡喜，即持此豆奉散於佛，四粒入鉢，一粒住頂。由此因緣，受無極福，四粒入鉢，王四天下，一粒在頂，受樂二天。
又頂生王故事經云：爾時頂生適生是念，即於釋提桓因坐處墮閻浮提，及四部兵退失神足，舉身皆痛，如人欲死。時七寶等皆亦命終。爾時大王五處親屬皆悉雲集，往頂生所，白頂生曰：大王命終，後苦備有。爾時頂生王者，即我身是。當知乃至五欲而無厭足，染著聚集，貯欲無厭。所謂足者，至賢聖道，然後乃足。爾時世尊便說偈言：
不以錢財業，覺知欲厭足。
樂少苦惱多，智者所不為。
設於五欲中，竟不愛樂彼。
愛盡便得樂，是三佛弟子。
貪欲拘利盛，終便入地獄。
本欲安所生，命為苦所切。
諸法悉無常，生者必壞敗。
生生悉歸盡，彼滅第一樂。
爾時尊者阿難聞佛所說，歡喜奉行。
又起世經云：輪王捨命，必生天上。與三十三天同處共生。命終已後，始經七日，七寶並皆隱沒。
如雜阿含經云：爾時世尊晨朝著衣持鉢，共諸比丘入王舍城乞食。時彼世尊光相普照，如千日之焰，順邑而行。時彼有兩童子：一者上姓，二者次姓。共在沙中嬉戲。一名闍耶，二名毗闍耶。遙見世尊來，三十二大人相，莊嚴其體。時闍耶童子心念：我當以麥麨，手捧細沙，著世尊鉢中。時毗闍耶合掌隨喜而發願言：以惠施善功德，令得一天下繖蓋王。即於此生，得供養佛，乃至得成無上正覺。故世尊發微笑相。爾時阿難見世尊微笑，即便合掌，向佛白言：世尊，非無因緣而發微笑。世尊，以何因缘而發微笑？爾時世尊告阿難曰：我今笑者，其有因緣。阿難當知我滅度百年之後，此童子於巴連弗邑統領一方，為轉輪王。姓孔雀，名阿育，正法治化。又復廣布我舍利，當造八萬四千法王之塔，安樂無量眾生。如偈所說：
於我滅度後，是人當作王。
孔雀姓名育，譬如頂生王。
於此閻浮提，獨王世所尊。
佛告阿難：取此鉢中所施之沙，捨著如來經行處，令當生彼處。阿難受教，即取鉢沙，捨經行處。阿難當知，於巴連弗邑有王，名日月護，彼王當生子，名曰頻頭娑羅，當治彼國。彼復有子，名曰修師摩。時彼瞻婆國有一婆羅門女，極為端正，令人樂見，為國所珍。諸相師輩，見彼女相，即記彼女當為王妃。又生二子，一當領一天下；二當出家學道，當得聖迹。時婆羅門聞彼相師所說，歡喜無量，即莊嚴女，嫁與此王。王見其女端正有德，即為夫人。前夫人及諸婇女見其夫人來，作是念言：此女端正，國中所珍，王棄捨我等，乃至目所不視。諸女即使學習剃毛師業。彼悉學已，為王料理鬚髮。料理之時，王大歡喜，即問彼女：汝何所求欲？女啓王言：唯願王心愛念我耳！如是三啓，時王言：我是剎利灌頂王，汝是剃毛師，云何得愛念汝？彼女白王言：我非是下姓生，乃是高貴婆羅門之女。相師語我父云：此女應嫁與國王，是故來至此耳。王言：若然者，誰令汝習下劣之業？女啓王言：是舊夫人婇女，令我學此。王即勅言：自今勿復習下業。王即立為第一夫人。王常與彼自相娛樂，仍便懷體，月滿生子。生時安隱，母無憂惱。過七日後，立字名無憂。又復生子，名曰離憂。無憂者，身體麁澁父王不大附捉，情所不念。又王欲試二子，呼賓伽羅阿時婆羅門言：和尚觀我諸子，於我滅後，誰當作王？婆羅門言：將此諸子出城，金殿園館中，於彼當觀其相。乃至出往彼園。時阿育王母言：承王出向金殿園館中，觀諸王子，誰當作王？汝今云何不去？阿育啓言：王既不念我，亦復不樂見我。母復語言：但往彼所。阿育復啓母言：今便往去，願母當送飯食。母言：如是。當出城門，時逢一大臣，名曰阿羅陀，此臣問阿育言：王子今至何所？阿育答言：聞大王出金殿園館，觀諸王子，於我滅後誰當作王？今往詣彼。王先勅大臣：若阿育來者，當使其乘老鈍象，又復老人為眷屬。時阿育乘是老象，乃至園館中，於諸王子中地坐。時諸王子各下飯食，阿育母以瓦器盛酪飯，送與阿育。如是諸王子各食飲食。時父王問師言：此中誰有王相，當紹我位？時彼相師視諸王子，見阿育具有王相，當得紹位。我若語言，王愁不樂。即語言：我今總記。王報言：如師所教。師言：此中若有乘好乘者，是人當作王。時諸王子聞彼所報，各念言：我乘好乘。時阿育言：我乘老象，我得作王。又言：此中有第一座者，彼當作王。諸王子各相謂言：我坐第一座。阿育言：我今坐地，是我勝座，我當作王。又言：此中上器食者，此當作王。乃至阿育念言：我有勝乘、勝座、勝食。時王觀子相畢，便即還宮。時阿育母問阿育言：誰當作王？婆羅門記誰耶？阿育啓言：上乘、上座、上器、上食當作王。王子自見當作王，老象為乘，以地為座，素器盛食，糠米雜酪飯。時彼婆羅門知阿育當作王，數修敬其母。其母亦重餉婆羅門。若子作王者，師當一切善得吉利，盡形供養。時頻頭羅王邊國德叉尸羅反。時王語阿育：汝將四兵眾伐彼國。王子去時，都不與兵甲。時诸從者白王子言：今往伐彼國，無有軍仗，云何得平？阿育言：我若為王，善根果報者，兵甲自然來應。發是語時，尋聲地開，兵甲從地而出。即將四兵往伐彼國。時彼諸國人民聞阿育來，即平治道路，莊飾城郭，執持吉瓶之水及種種供養，奉迎王子，而作是言：我等不反大王及阿育王子。然諸臣輩不利我等，是故違背聖化。即以種種供養王子，請入城邑。平此國已，又使至伐佉沙國，時彼二大力士為王平治道路。諸天宣令：阿育當王此天下，汝等勿興逆意。彼國王即便降伏。如是乃至平此天下，至於海際。時父王得重疾，王語諸臣：吾今欲立修師摩為王，令阿育往至彼國。時諸臣欲令阿育作王，以黃物塗阿育體及面手脚已，諸臣白王言：阿育王子今得重疾。諸臣即便莊嚴阿育，將至王所。今且立此子為王，我等後徐徐當立修師摩為王。時王聞此語，甚以不喜，默然不對。時阿育心念口言：我應正得王位，諸天自然來，以水灌我頂，素繒繫首。時王見此相貌，極生愁惱，即便命終。阿育王如禮法殯父王已，即立阿樓陀為大臣。時修師摩王子聞父崩背，今立阿育為王，心生不忍，即集諸兵而來伐阿育。阿育王四門中，二門安二力士，第三門安大臣，自守東門。時阿樓陀大機關木象，又作阿育王形像，如騎象，安置東門外。又作無煙火坑，以物覆之。修師摩既來到，阿樓陀大臣語修師摩王子：欲作王者，阿育在東門，可往伐之。能得此王者，自然得作王。時彼王子即趣東門，即墮火坑，便即死亡。有一大力士，名曰跋陀申陀，聞修師摩終亡厭世，將無數眷屬，於佛法中出家學道，得阿羅漢。時諸臣輩：我等共立阿育為王，故輕慢於王，不行君臣之禮。王亦自知諸臣輕慢於我。時王語諸臣曰：汝等可伐華果之樹，殖於刺棘。諸臣答曰：未甞見聞，却除華菓而殖刺樹，而應除伐刺棘樹而殖果實。乃至二三勅令伐，彼亦不從。爾時國王忿諸大臣，即持利劍殺五百大臣。又時王將婇女眷屬出外園中游戲，見一無憂樹，華極敷盛。王見此華樹與我同名，心懷歡喜。王形體醜陋，皮膚麁澁，諸婇女輩心不愛王。憎惡王故，以手毀折無憂樹華。王從眠覺，見無憂樹華狼藉在地，心生忿怒，繫諸婇女，以火燒殺。王行暴惡，故曰暴惡阿育王。時阿樓陀大臣白言：王不應為是法，云何以手自殺人諸臣婇女！王今當立屠殺之人，應有可殺，以付彼人。王即宣教，立屠殺者。彼有一山，名曰耆梨，中有一織師家。織師有一子，亦名耆梨。兇惡撾打，繫縛小男小女及捕水陸之生，乃至拒逆父母。是故世人傳云：兇惡耆梨子。時王使語彼：汝能為王斬諸凶不？彼答曰：一切閻浮提有罪者，我能淨除，況復此一方。時彼使輩還啓王言：彼人已得。王言：覓將來耶？諸使呼彼答曰：小忍，先奉辭父母，具說上事。父母言：子不應行是事。如是三勅，彼生不仁之心，即使殺父母已，然後乃至。諸使問曰：何以經久不速來耶？時彼兇惡具說上事，以具啓王。王即勅彼：我所有罪人事應至死，汝當知之。彼啓王言：為我作舍，王為作舍極為端嚴。唯開一門，亦極精嚴。於其中閒作治罪之法，狀如地獄。彼兇惡人啟王乞願：若人來入此中者，不復得出。王答言：當以與願。彼諸屠主往詣寺中，聽諸比丘說地獄事。時有比丘至，誦地獄經，有眾生生地獄者，以熱鐵鉗鉗開其口，以熱鐵丸著其口中；次融銅灌口；復以鐵斧斬截其體；次復杻械枷鎖，撿繫其身；次復火車鑪炭；次復鐵鑊；次復灰河；次復刀山劍樹。具如五天使經所說。彼屠主具聞比丘說是諸事，開其住處所作治罪之法，如彼所說，案此法則而治罪人。又一商主，入海十年，採諸重寶，還到本鄉。道中值五百羣賊，殺於商主。商主之子見父死及失寶物，厭世出家，游行諸國。次至巴連弗邑。過此夜已，晨朝著衣持鉢，入城乞食，誤入屠殺舍中。時彼比丘遙見舍裏火車鑪炭等治諸眾生，如地獄中，尋生恐怖，衣毛皆豎，便欲出門。時兇惡主即往執彼比丘言：入此中者，無有得出。汝今此死。比丘聞說，心生悲毒，泣淚滿目。兇主問曰：汝云何如小兒啼？爾時比丘以偈答曰：
我不恐畏死，志願求解脫。
所求不成果，是故我啼泣。
人身極難得，出家亦復然。
遇釋師子王，自今不重覩。
爾時兇主語比丘曰；汝今必死，何所憂惱？比丘復以哀言答云：乞我少時生命，可至一月。彼兇不聽。如是日數減止七日，彼即聽許。時此比丘知將死不久，勇猛精進，坐禪息心，終不能得道。至於七日，時王宮內人有事至死，送付兇惡之人，令治其罪。兇惡將是女人著臼中，以杵捣之，令成碎末。時比丘見是事，極厭惡此身，嗚呼苦哉！我不久亦當如是。而說偈言：
嗚呼大悲師，演說正妙法。
此身如聚沫，於義無有實。
向者美色女，今將何所在。
生死極可捨，愚人而貪著。
係心緣彼處。今當脫鎖木。
令度三有苦，畢竟不復生。
如是勤方便，專精修佛法。
斷除一切結，得成阿羅漢。
時彼兇惡人語此比丘：期限已盡。比丘問曰；我不解爾之所說。彼兇答曰；先期七日，今既已滿。比丘以偈答曰：
我心得解脫，無明大黑闇。
斷除諸有蓋，以殺煩惱賊。
惠日今已出，鑒察心意識。
明了見生死，今者愍人時。
隨順諸聖法，我今此身骸。
任汝之所為，無復有恡惜。
爾時彼兇惡主執彼比丘，著鐵鑊油中，足與薪火，火終不然。假使然者，或復不熱。兇主見火不然，打拍使者，而自然火。火即猛盛。久久見開鐵鑊蓋，見彼比丘鐵鑊中蓮華上坐。生希有心，即啓國王。王即便嚴駕，將無量眾來看比丘。時彼比丘調伏時至，即身昇虛空，猶如雁王，示種種變化，如偈所說：
王見是比丘，身昇在虛空。
心懷大歡喜，合掌觀彼聖。
我今有所白，意中所不解。
形體無異人，神通未曾有。
為我分別說，修習何等法。
令汝得清淨，為我廣敷演。
令得勝妙法，我了法相已。
為汝作弟子，畢竟無有悔。
時彼比丘而作是念：我今伏是王，多有所導，攝持佛法，當廣分布如來舍利，安樂無量眾生，於此閻浮提，盡令信三寶。以是因緣故，自顯其德。時阿育王聞彼比丘所說，自於佛所，生大敬信。又白比丘言：佛未滅度時，何所記説？比丘答言：佛記大王於我滅後，過百歲之時，於巴連弗邑有三億家。彼國有王，名曰阿育，當王此閻浮提為轉輪王，正法治化。又復宣布我舍利於閻浮提，立八萬四千塔。佛如是記大王。然大王今造此大地獄，殺害無量民人。王應慈念一切眾生，施其無畏，令得安隱。時彼阿育王於佛所極生敬信，合掌向比丘作禮：我得大罪，今向比丘懺悔。我之所作，甚為不可。願受我懺，勿復責我愚人。今復歸命。時彼比丘度阿育王已，乘空而化。時王從彼地獄出，兇惡白王言：王不復得去。王曰；汝今欲殺我耶？彼曰：如是。王曰：誰先入此中？答曰：我是。王曰：若然者，汝先應取死。王即勅人將此兇惡主著作膠舍裏，以火燒之。又勅壞此地獄，施眾生無畏。
又雜阿含經云：阿育王言：我今先當供養所覺菩提之樹，然後香美飲食施設於僧。勅諸臣唱令國界，王今捨十萬兩金，布施眾僧。千甕香湯，灌溉菩提樹。集諸五眾，時王子名曰拘那羅，在左右邊舉二指而不言說，意欲二倍供養。大眾見之，皆盡發笑。王亦發笑而語言：嗚呼王子！乃有增益功德供養。王復言：我復以三十萬兩金供養眾僧，復加千甕香湯洗浴菩提樹。時王子復舉四指，意在四倍。時王瞋恚語諸臣曰：誰教王子作是事，與我興競？臣啓王言：誰敢與王興競。然王子聰慧，利根增益功德，故作是事耳。時王右顧視王子，白上座耶舍曰：除我庫藏之物，餘一切物，閻浮提夫人婇女諸臣眷屬，及我拘那羅子，皆悉布施賢聖眾僧。唱令國界集諸比丘眾，而說偈言：
除王庫藏物，夫人及婇女，
臣民一切眾，布施賢聖僧。
我身及王子，亦復悉捨與。
時王上座及比丘僧，以甕香湯洗浴菩提樹。時菩提樹倍復嚴好，增長茂盛。以偈頌曰：
王浴菩提樹，無上之所覺。
樹增於茂盛，柯條葉柔軟。
時王及諸羣臣生大歡喜。時王洗浴菩提樹已，次復供養眾僧。時彼上座耶舍語王言：大王，今有大比丘僧集，當發淳信心供養。時王從上至下，自手供養。復以三衣并四億萬兩珍寶䞋五部眾。䞋願已，復以四十億萬兩珍寶贖取閻浮提宮人、婇女及太子羣臣。阿育所作功德無量如是。
又雜阿含經云:阿育王問諸比丘言：誰於如來法中行大布施？諸比丘白言：給孤獨長者最行大施。王復問曰：彼施幾許寶物？比丘答曰：以億千金。王聞是已，彼長者尚能捨億千金，我今為王，何緣復以億千金施？當以億百千金施。時王起八萬四千佛塔，於彼一一塔中復施百千金。復作五歲大會，會有三百千比丘，用三百億金供養於彼。彼眾中第一分是阿羅漢，第二分是學人，第三分是真實凡夫。除私庫藏，此閻浮提夫人、婇女、太子、大臣施與聖僧，四十億金還贖取。如是計較用九十六億千金。乃至王得病，欲以滿億百千金作功德，今願不得滿足，便就後世。時計較前後所施金銀珍寶，唯減四億未滿。王即辦諸珍寶，送與雞雀寺中。法益之子名三波提為太子，諸臣等啓太子言：大王將終不久，今以此珍寶送與寺中。今庫藏財寶以竭。諸王法以物為尊，太子今宜斷之，勿使大王用之。時大王自知索諸物不復能得，所食金器送與寺中。時太子令斷金器，勅以銀器。王食已,復送寺中。又斷銀器，給以銅器，王亦送寺中。又斷銅器，給以瓦器。時大王手中有半阿摩勒果，悲淚告諸大臣：今誰為地主？時諸臣啟白大王：王為地主。王即說偈答曰；
汝等護我心，何假虛妄語。
我今坐王位，不復得自在。
阿摩勒半果，今在於我手。
此即是我物，於是得自在。
嗚呼尊富貴，可厭可棄捨。
先領閻浮提，今一旦貧至。
如恒河駛流，一逝而不反。
富貴亦復然，逝者不復還。
時阿育王呼侍者言：汝今憶我恩養，汝持此半阿摩勒果，送雞雀寺中，作我意禮拜諸比丘僧足，白言阿育王問訊諸大眾。我是阿育王，領此閻浮提，閻浮提是我所有。今者頓盡，無有財寶布施眾僧，於一切財而不得自在。今唯此半阿摩勒果，我得自由。此是最後布施檀波羅蜜。哀愍我故，納受此施，令我得供養僧福。時彼使者受王勅已，即持此半果至雞雀寺中，至上座前，五體投地，作禮長跪，合掌具向上座說前王教。時彼上座告諸大眾：誰聞是語而不厭世？時彼上座令此半果，一切眾僧得其分食，即教令研磨著石榴羹中。行已，眾僧一切皆得周徧。時王復問傍臣曰：誰是閻浮提王？臣答王言：大王是也。時王從臥起而坐，顧望四方，合掌作禮，念諸佛德，心念口言：我今復以此閻浮提施與三寶，隨意用之。時王以此語盡書紙上，而封緘之，以齒印印之。作是事畢，便即就盡。爾時太子臣民葬送王已，諸臣欲立太子紹王位，中有大臣名曰阿㝹羅陀，語諸臣曰：不得立太子為王。大王在時，願滿十萬億金作諸功德，唯減四億不滿億百千。以是之故，全捨閻浮提施與三寶，欲令滿足。今是大地屬於三寶，云何而立為王！時諸臣聞已，即送四億諸金送與寺中，即便立法益之子為王，名三波提。
頌曰：
睿業澄暉，宿祐因淨。七寶來投，
千子威併。十善御宇，四洲歸正。
無思不愜，有意斯盛。秉式康衢，
昆蟲養性。八萬增壽，四八光瑩。
鬼神翊衛，不言而令。樂哉至矣！
輪王顯聖。
昔如來在世，預以末法囑累帝釋及諸國王。良由天力可以摧萬邪，王威可以率兆庶也。今遺法所付者，意在仗以流通。以四眾之微弱，恐三寶之廢壞。藉王者以威伏，假王者以勢逼。令有不肖者寢其瑕疵，訕黷者掩其紕紊。助大猷以惟新，扇皇風以遐暢，一變告其漸，再變滌區宇。羣生佩聖德之恩，佛法得委寄之道。斯付囑之謂也。如俗曰：昔者聖王立制，意使陰陽有位，君臣有章，男女有別，政令有序。故王者南面而治天下，居后於北宮，居太子於東方。天子立廟，王后立市。日蝕則王修德，月蝕則后修形。此體陰陽之位也。故乾始於子，故子為天正。坤始於未，其衡在丑。陰不專制，往而承陽，故丑為地正。聖王承天序地以成其功，故寅為人正。三正迭用，有變無絕。是以王者必存二代之後，體三正也。易曰：西南得朋，乃與類行。東北喪朋，乃終有慶。故使臣從乎君，女歸乎男也。乾始於子，左行而終於戍；坤始於未右，行而終於酉。故使男貴左，女貴右也。
依瑜伽論云：大王當知，王之功德略有十種。王若成就如是功德，雖無大府庫，無大輔佐，無大軍眾，而可歸仰。何等為十？一、種姓尊高。二、得大自在。三、性不暴惡。四、憤發輕微。五、恩惠猛利。六、受正真言。七、所作諦思，善順儀則。八、顧戀善法。九、善知差別，知所作思。十、不自縱任，不行放逸大王當知，王之方便略有五種。何等為五？一、善觀察攝受羣臣，二、能以時行恩妙行，三、無放逸專思機務，四、無放逸善守府庫，五、無放逸專修法行。大王當知，略有五種可愛樂法。何等為五？一、世所敬愛，二、自在增上，三、能摧怨敵，四、善攝養身，五、能往善趣。復有五種能引可愛。何等為五？一、恩養世間，二、英勇具足，三、善權方便，四、正受境界，五、勤修法行。又諸國王有三種圓滿：一、果報圓滿，二、士用圓滿，三、功德圓滿。若諸國王生富貴家，長壽少病，有大宗業，成就俱生聰利之慧，是王名為果報圓滿。若諸國王善權方便所攝持故，恒常成就圓滿英勇，是王名為士用圓滿。若諸國王任持正法，名為法王，安住正法，與諸內宮、王子、羣臣、英傑、豪貴、國人共修慧施，樹福受齋，堅持禁戒，是王名為功德圓滿。又果報圓滿者，受用先世淨業果報。士用圓滿者，受用現法可愛之果。功德圓滿者，亦於當來受用圓滿淨業果報。若有國王三不具足，名為下士。若有果報圓滿，或士用圓滿，或俱圓滿，名為中士。若三具足。名為上士。
又中阿含經云：若諸王剎利以水灑頂，得為人主，整御大地，有五儀式：一劍，二蓋，三天冠，四珠柄拂，五嚴飾履。一切除却。復有三臣：一、有忠信，無技能、智慧。二、有忠信、技能、無智慧。三、具忠信、技能、智慧。初名下士，次名中士，後名上士。若不忠信，無有技能，亦無智慧，當知此臣下中之下。
如像法決疑經云：乃至一切俗人，不問貴賤，不得撾打三寶奴婢、畜生，及受三寶奴婢禮拜。皆得殃咎。故薩遮尼揵經云：若破塔寺，或取佛物，若教作助喜，若有沙門身著染衣或有持戒破戒，若繫閉打縛，或令還俗，或斷其命。若犯如是根本重罪，决定墮地獄受無間苦。以王國內行此不善，諸仙聖人出國而去。大力諸神不護其國。大臣諍競，四方咸起，水旱不調，風雨失時，人民飢餓，劫賊縱橫，疫厲疾病，死亡無數。不知自作而怨諸天。
又仁王經云：國王大臣自恃高貴，滅破吾法，以作制法，制我弟子不聽出家，不聽造作佛像。立統官典制等，安籍記錄僧。比丘地立，白衣高坐。又國王太子橫作法制，不依佛教因緣，破僧因緣，統官攝僧，典主僧籍，苦相攝持，佛法不久。
又瑜伽論云：大王當知王過有十。何等為十？一、種姓不高。二、不得自在。三、立性暴惡。四、猛利憤發。五、恩惠奢薄。六、受邪佞言。七、所作不思，不順儀則。八、不顧善法。九、不知差別，忘所作恩。十、一向縱任，專行放逸。
又百喻經云：昔有一人說王過罪而作是言：王甚暴虐，治政無理。王聞是語，既大瞋恚，竟不究悉，信旁佞人，捉一賢臣，仰使剝脊取百兩肉。有人證明此無是語。王心便悔，索千兩肉用為補脊。夜中呻喚，甚大苦惱。王聞其聲，問言：何以苦惱。取汝百兩，十倍與汝，意不足耶？何故苦惱？旁人答言：大王，如截子頭，雖得千頭，不免子死，雖十倍得肉，不免苦痛。愚人亦爾。不畏後世，貪濁現樂，苦切眾生，調發百姓，多得財物，望得滅罪而得福報。譬如彼王，割人之脊，取人之肉，以餘肉補，望使不痛，無有是處。
又雜譬喻經云：昔有國王喜食人肉，勅厨士曰：汝等夜行密採人來，以供厨食，以此為常。臣下咸知，即共斥逐，捐於界外，更取良賢以為國王。於是噉人王經十三年後，身生兩翅，飛行噉人，無復遠近。向山樹神，請求祈福：當取國王五百人身，祠山樹神，使我復還。國王便飛行取之，已得四百九十九人，將之山谷，以石塞口。時有國王將諸後宮，詣池浴戲。始出宮門，逢一道人，說偈求乞。王即許之，還宮當賜金銀。時王入池當欲澡洗，其噉人王空中飛來，抱王將去，還於山中。國王見噉人王，不恐不怖，顏色如故。噉人王曰：吾本怖人當持祠天，已得四百九十九人，今得卿一人，其數己滿，殺以祠天。汝何不懼？國王對曰：人生有死，物成有敗，合會有離。對來分之，何須愁耶？旦出宮時，路逢道人，為吾說偈，即許施物。今未得與，以是為恨。今王弘慈，寬恕假日，施訖還來，不敢違要也。即聽令去，而告之曰：與汝七日期，若不還者，吾往取汝，亦無難也。王即還宮，都中內外，莫不歡喜。即開庫藏，布施遠近，拜太子為王，慇懃百姓，辭決而去。噉人王逢見其來，念曰：此得無異人乎！從死得生，而故來還。即問曰：身命，世人所重愛者也。而卿捨命，世之難有，不審何所志趣？願說其意。國王答曰：即日吾施至誠，願當得阿惟越三佛，願度十方。彼王問曰：求佛之義，其事云何？國王便為廣說五戒、十善、四等、六度。心開豁然，從受五戒，為清信士。因放四百九十九人，各令還國。諸王共至其國，感其信誓，蒙得濟命，各不肯還於本國，逐便住止此國。於此國王，各為立第一舍，雕文刻鏤，光飾嚴整。諸國王飲食服御，與王無異。四方人來問言：何以有此如王舍宅，遍一國中？眾人答曰：皆是諸王舍也。名遂遠布，從此已來，故號為王舍城也。佛得道已，自說本末。立信王者，我身是也。噉人王者，鴦崛摩是。還王舍說法，所度無量，皆是宿命作王時因緣人也。
如諫王經云：佛在世時，有國王名不犁先尼。出行國界，道過佛所，為佛作禮，就座而坐。佛告王曰：王治當以正法，無失節度，常以慈心養育人民。所以得覇治為國王者，皆由宿命行善所致。統理民事不可偏枉。諸官、公卿、羣僚、下逮、凡民皆有怨辭，王治行不平，海內皆忿。身死神入太山地獄。後雖悔之，無所復及。王治國平政。常以節度，臣民歎德，四海歸心，天龍鬼神皆聞王善。死得上天，後亦無悔。王無好婬泆以自荒壞，無以忿意有所殘賊。當受忠臣剛直之諫。夫與人言，常以寬詳，無灼熱之語。唯有孝順慈養二親，供事高行清淨沙門，見凡老人，當尊敬之。所有財寶，與民同歡。當以善心施惠於民，無以讒言殘賊民命。為王之法，當宣聖道，教民為善。唯守一心，心存三尊，王者如斯，諸聖咨嗟，天龍鬼神擁護其國。生有榮譽，死得上天。世間榮位，如幻如夢，不可久保。人欲死時，諸家內外聚會其邊，椎胸呼天。皆云柰何。淚下交橫，嗚呼痛哉！神靈獨逝，捨吾之乎！聞之者莫不傷心，覩之者莫不助哀。載之出城，捐於曠野。飛鳥走獸，爴掣食之。身中有蟲，還食其肉。日炙風飄骨皆為乾。往昔尊榮豪貴，隱隱闐闐，亦如大王今者，霍然不復見之。此是無常之明證也。古尚如此，況於今日。王熟思之，無念婬泆。無受佞言，證人入罪。當受忠諫，治以節度。當畏地獄考治之痛。諸含血蟲，皆貪生活，不當殺之。佛說經竟，王意即解，願為弟子，即受五戒，頭面著地，為佛作禮。
又摩達國王經云：佛在世時，有國王號名摩達。王時當出軍征討。時有比丘已得羅漢道，到國分衛。並見錄將，詣王宮門。王有馬監，令比丘養視官馬，勤苦七日。王後身自臨視軍陣。比丘見王，即於其前輕舉飛翔，上住空中，現其威神。王便恐悑，叩頭悔過：我實愚癡，不別真偽。推問國內，誰令神人為是養馬？今當治殺。比丘告王言：非王及國人過也。自我宿命行道，常供養師。我時為師設飯，師謂我言：且先澡手已，乃當飯。我愚癡心念言：師亦不養官馬，何故不預澡手？師即謂我言：汝今念此輕耳，後重如何。我聞是語，便愁憂之。師知其意，便念言：我會當泥洹，何故令人惱耶？即以其夜三更時般泥洹。從來久遠，各更生死。今用是故，受其宿殃，養馬七日。夫善惡行，輒有殃福，如影隨形。王聞罪福，乞歸命三寶。受五戒，作優婆塞。佛便為王及人民說法，得須陀洹道。
又法句喻經云：昔有國王治行正法，民慕其化。無有太子，以為憂愁。佛來入國，尊受五戒，奉敬不懈。有一給使，其年十一，常為王使，忠信奉法，不以為勞。卒得重病，遂致無常。其神來還，為王作子。至年十五，立為太子。父王命終，習代為王。憍慢自恣，不理國事。臣寮廢調，民被其患。佛知其行，不會本識，將諸弟子，往到其國。佛告王曰：今王自知本所從來不？王曰：愚暗不達，不知先世。佛告大王：本以五事得為國王。何等為五？一者、布施得為國王，萬民奉獻宮觀，資財無極。二者、興立寺廟，供養三尊，床榻幃帳。以是為王，在於正殿，御座理國。三者、親身禮敬三尊及諸長德，以是為王，一切萬民莫不為之作禮。四者、忍辱身三口四及意無惡，以是為王，一切見者莫不歡喜。五者、學問常求智慧，以是為王，決斷國事，莫不奉行。此之五事，世世為王。王前世時為大王給使，奉佛以信，奉法以愛，奉僧以敬，奉親以孝，奉君以忠，常行一心精進布施，勞身苦體，初不懈倦。是福追身，得為王子，補王之第。今者富貴而反懈怠。夫為國王當行五事。何謂為五？一者、領理萬民無有枉濫。二者、養育將士，隨時廩與。三者、念修本業，福德無絕。四者、當信忠臣正直之諫，無受讒言以傷正直。五者、節欲貪樂，心不放逸。行此五事，名聞四海，福祿自來。捨此五事，眾綱不舉。民窮則思亂，士勞則勢不舉，無福則鬼神不助，自用則失大理，忠臣不敢諫則心蕩放逸。國主不理務，民則多怨。若如是者，身失令名，後則無福。於是世尊重說偈言：
夫為世間將，修正不阿枉，
心調勝諸惡，如是為法王。
見正能修慧，仁愛好利人，
既利以平均，如是眾附親。
佛說是時，王大歡喜，五體懺悔，謝佛聞法，得須陀洹道。
又賓頭盧為優陀延王說法經云：昔輔相子賓頭盧阿羅漢為優陀延王說偈云：
生老病死患，於中未解脫，
無明愛毒箭，猶未得拔出。
人帝汝云何，而生樂著想。
如象處林中，四邊大火起。
處此急難處，云何有歡喜。
大王應當知，榮位須臾間。
智者深觀察，不應於此事，
而生希有想。汝何故錯解，
未脫生死胎，橫生無畏想。
欲賊劫諸根，橫生無畏想。
無常不堅固，如芭蕉水沫，
亦如浮雲散。天王尊勝位，
危脆亦如是。人帝應當知，
貪利極速駛，如水注深谷。
嗜欲極輕疾，動轉如掉索。
愚癡染為欲，不覺致墮落。
尊者言：大王，我今為王略說譬喻。王至心聽，昔日有人行在曠路，逢大惡象，為象所逐，狂懼走突，無所依怙。見一丘井，即尋樹根，入井中藏。上有黑白二鼠，互齧樹根。此井四邊有四毒蛇，欲螫其人。而此井下有三大毒龍。旁畏四蛇，下畏毒龍。所攀之樹，其根動搖。樹上有蜜五滴，墮其口中。于時動樹敲壞蜂窠，眾蜂散飛，唼螫其人。有野火起，復來燒樹。大王當知，彼人苦惱不可稱計。而彼人得味甚少，苦患甚多。其所味者，如牛跡水，其所苦患，猶如大海。昧如芥子，苦如須彌。味如螢火，苦如日月。如藕根孔比如太虛，亦如蚊子比金翅鳥。其味苦惱多少如是。尊者言：大王，曠野者喻於生死，彼男子者喻於凡夫，象喻於無常，丘井喻於人身，樹根喻於人命，白黑鼠者喻於晝夜，齧樹根者喻念念滅，四毒蛇者喻於四大，蜜者喻於五欲，眾蜂喻惡覺觀，野火燒者喻其老邁，下有三毒龍者喻其死亡墮三惡道。是故當知欲味甚少，苦患甚多。生老病死，於一切人皆得自在。世間之人，身心勞苦，無歸依處，眾苦所逼，輕疾如電，是可憂愁，不應愛著。
如舊雜譬喻經云：昔有國王出射獵還，過寺遶塔，為沙門作禮。羣臣共笑之。王覺知問羣臣曰：有金在釜，釜沸,以手取得不？答曰：不可得。王言：汝以冷水投中，可得取不？臣白王曰：可得也。王言：我行王事射獵所作，如湯沸。燒香然燈繞塔禮僧，如持冷水投沸湯中。夫作王有善惡之行，何為但有惡無善乎？
又迦葉經云：佛告迦葉：過去無量阿僧祇劫有佛號妙華。時有輪王，名曰尼彌，如法治世，主四天下。爾時大王見二化生童子得出家已，即以太子令紹王位。王與九百九十九子、八萬四千夫人、五千大臣及諸人民，以淨信心俱共出家。爾時太子登位七日，內自思惟：我終不捨薩婆若心，何用王位。作是念已，發心出家，於十五日遊四天下。說此偈言：
我父及親屬，皆悉已出家。
無量億眾生，為法亦出家。
我今樂出家，不樂住五欲。
一心求佛道，欲詣導師所。
若發心出家，離諸欲火者。
應速隨我去，離難甚難得。
不發出家心，不遠離欲火。
安心在居家，安住於實法。
迦葉，時彼童子說此偈時，四天下中無一眾生樂在家者，皆悉發心，願求出家。既出家已，不須種植，其地自然生諸糠米，諸樹自然生諸衣服，一切諸天供侍給使，一切眾生皆得道果。
如十二遊經云：波斯匿王者，晉言和悅。迦維羅越國者，晉言妙德。舍衛國者，晉言無物不有。維耶離國者，晉言廣大，一名度生死。羅閱祇城者，晉言王舍城。鳩留國者，晉言智士。波羅柰國者，晉言鹿野，一名諸佛國。閻浮提中有十六大國，八萬四千城，有八國王，四天子。東有晉天子，人民熾盛。南有天竺國天子，土地多饒象。西有大秦國天子，土地饒金玉。北有月支天子，土地多好馬。八萬四千城中有六千四百種人。萬物音響各別。有五十六萬億丘聚。魚有六千四百種，鳥有四千五百種，獸有二千四百種，樹有萬種，草有八千種，雜藥有七百四十種，雜香有四十三種，寶有百二十一種，正寶有七種。海中有二千五百國，有百八十國人噉五穀，有三百三十國人噉魚鼈黿鼉。五大國王，一王主五百城。第一王名斯黎國，土地盡事佛，不事眾邪。第二王名迦羅，土地出七寶。第三王名不羅，土地出四十種香及白瑠璃。第四王名闍耶，土地出蓽茇胡椒。第五王名那頞，土地出白珠及七色瑠璃。五大國城人多黑色短小，相去六十五萬里。從是以去但有海水，無有人民。去鐵圍山百四十萬里。
又智度論：問曰：如舍婆提諸大城，皆有諸王舍，何故獨名此城為王舍城，答曰：有人言：是摩迦陀國王有子，一頭兩面四臂。時人以為不祥，王即裂其身首，棄之曠野，羅剎女鬼名闍羅，還合其身，而乳養之，後大成人，力能併諸國王，有天下，取諸國王萬八千人，置此五山中，以大力勢治閻浮提人。因名此山為王舍城，復有人言：摩伽陀王先所住城，城中失火，一燒一作，如是至七，國人疲役，王大憂怖，集諸智人問其意故。有言：宜應易處。王即更求住處，見此五山周匝如城，即作宮殿於中止住，以是義故，名王舍城，復往古世時，此國有王名婆藪，心厭世法，出家作仙人。是時居家婆羅門與出家諸仙人共論議。居家婆羅門言：經書云，天祀中，應殺生噉肉。諸出家仙人言：不應天祀中殺生噉肉。共諍云云。諸出家婆羅門言：此有大王出家作仙人，汝等信不？諸居家婆羅門言：信。諸出家仙人言：我以此人為證，後日當問。諸居家婆羅門即以其夜先到婆藪仙人所，種種問已，語婆藪仙人：明日論義，汝當助我。如是明旦論時，諸出家仙人問婆藪仙人：天祀中應殺生噉肉不？婆藪仙人言：婆羅門法，天祀中應殺生噉肉。諸出家仙人言：於汝實心云何？婆藪仙人言：為天祀故，應殺生噉肉，此生在天祀中死故，得生天上，諸出家仙人言：汝大不是，汝大妄語。即唾之言：罪人滅去。是時婆藪仙人尋陷入地沒踝，是初開大罪門故。諸出家仙人言：汝應實語。若故妄語者，汝身當陷入地中。婆藪仙人言：我知為天故，殺生噉肉無罪。即復陷入地至膝，如是漸漸稍沒至腰至項，諸出家仙人言：汝今妄語得現世報。更以實語者，雖入地下，我能出汝，令得免罪。爾時婆藪仙人自思惟言：我貴人，不應兩種語，又婆羅門四韋陀法中，種種因緣讚祀天法。我一人死，當何足計。一心言天，應天祀中殺生噉肉無罪，諸出家人言：汝重罪人，催去，不用見汝，於是舉身沒地中。從是已來乃至今日，常用婆藪仙人王法，於天祀中殺羊，當下刀時言：婆藪仙人殺汝。婆藪之子名曰廣車，嗣位為王，後亦厭世法而不能出家。如是思惟：我父先王出家，生入地中。若治天下，復作大罪，我今當何以自處，如是思惟時，聞空中聲言：汝若行見難值希有處，汝應是中作舍住。作是語已，便不復聞聲，未經幾時，王出田獵，見有鹿走，其疾如風，王便逐之，而不可及。遂逐不止，百官侍從無能及者，轉前見有五山，周匝峻固。其地平正。生草細軟，好華遍地，種種樹林，華菓茂盛。溫泉浴池，皆悉清淨。其地莊嚴，處處有散天華天香，聞天伎樂。爾時揵闥婆伎樂適見王來，各自還去。是處希有，未曾所見，今我正當在中作舍住。如是思惟已，羣臣百官尋跡而到。王告諸臣：我前所聞空中聲言：汝行若見希有難值之處，汝於是中作舍住。我今見此希有之處，我應是中作舍住。即捨本城，於此山中住，是王初始在此中住。從是已後，次第止住，是王元起造立宮舍故，名王舍城，
又智度論：耆闍崛山者，此名鷲頭山。問曰：何故名鷲頭山？答曰：是山頂似鷲。王舍城人見其似鷲，故共傳言鷲頭山，因而名之為鷲頭山。又王舍城南尸陀林中多諸死人，諸鷲常來食之，還在山頭，時人遂名鷲頭山。是山於五山中最高大，多好林水，聖人住處。
又大哀經云：佛在王舍城。靈鷲山者，古昔諸佛之所遊居，如來威神之所建立。其地道場，諸菩薩眾所共咨嗟。無極法座，天龍鬼神等咸俱歸命，稽首為禮。
又智度論：問，佛普慈一切，何故獨住王舍城，不住餘城？答曰：亦住餘城，希少，而多住王舍城、舍婆提城。為諸城邊國。又彌離車地，多弊惡人，善根未熟，故不住之。又佛知恩故，多住此二城。問曰：何故知恩多住二城？答曰：憍薩羅國是佛生身地，舍婆提大城佛為法主故，亦在此城。問曰：若知恩故，多住舍婆提城者，迦毗羅城近佛生處，何以不住？答曰：佛無餘習，近諸親屬亦無累想。然釋種弟子多未離欲，若近親屬，則染著心生。以報生地恩故，多住舍婆提，一切眾生皆念生地故。如偈說：
一切論議師，自受所知法。
如人念生地，雖出家猶諍。
以報法身地恩故，多住王舍城，諸佛皆愛法身故。如偈說：
過去未來，現在諸佛，供養法身，
師敬尊重。
法身於生身勝故，二城中多住王舍城。
頌曰：
君臣感德，靈篇金鏡。寶冊葳蕤，
帝圖掩映。鳥紀稱祥，龍書表慶。
萬國來朝，百辟作詠。肇高武皇，
後嗣宗聖。凶夷險阻，威感除併。
慈蔭蒼生，業隆壽命。至哉勝業，
聖君啓政。
燕臣莊子儀無罪，而簡公殺之。子儀曰：死者無知則已，若其有知，不出三年，必使君知之。朞年，簡公祀於租澤。燕之有租澤，猶宋之有桑林，國之大祀也。男女觀子儀起於道左，荷朱杖擊公。公死於車上。
漢王如意，漢高帝第四子也。呂后生長子也，立為皇太子。而如意母戚夫人得寵於帝，帝數欲譖太子而立如意。羣臣爭之，故遂封如意於趙。呂后以是嫉之。及高帝崩，呂后徵如意到長安而拉殺之。又肢斷戚夫人手足，號為人彘。後呂后袚除於㶚上還，道中見物如蒼狗，攫后腋，忽而不見。卜之云：趙王如意為崇。遂病腋傷而崩。。
漢靈帝數游戲於西園，令後宮婇女為客舍主，身為商賈，行至舍間，婇女下酒，因共飲食，以為戲樂，蓋是天子將欲失位，降在皂隸之謠也，其後天子遂傳。古志之曰：赤厄三七。三七者，經二百一十載，當有外戚之篡，丹眉之妖。篡盜短祚，極於三六，當有龍飛之秀，興復祖宗。又歷三七，當復有黃首之妖，天下大亂矣。自高祖建業，至于平帝之末，二百一十年，而王莽篡位，蓋因母后之親。十八年而山東賊樊子都等起，實丹其眉，故天下號曰赤眉。於是光武以興祚，其名曰秀。至于靈帝中平元年而張角起，置三十六萬，眾數十萬人，皆是黃巾，故天下號曰黃巾賊。故今道服由此而興。初起於鄴，會於真定，誑惑百姓曰：蒼天已死，黃天立。歲名甲子年，天下大吉。起於鄴者，天下始業也，會於真定也。小民相向跪拜信趣，出，荊楊尤甚。棄財產，流沈道路，死者數百。角等初以二月起兵，其冬十二月悉破。自光武中興，至黃巾之起，未盈二百一十年，而天下大亂。漢祚廢絕，實應三七之運也。
漢宣帝之世，燕代之間有三男共取一婦，生其四子。及至將分妻子而不可均，乃致諍訟。廷尉范延壽斷之曰：此非人類，當以禽獸，從母不從父也，請戮三男子，以兒還母，宣帝嗟歎曰：事何必古。若此，則可謂當於理而厭人情也，延壽蓋見人事而知用刑矣，未知論人妖將來之應也。
漢靈帝建寧三年，河內有婦食夫，河南有夫食婦。夫婦陰陽二儀之體也，有情之深者也。今反相食，陰陽相侵。豈特日月之眚哉！靈帝既沒，天下大亂，君有妄誅之暴，臣有劫弑之逆，兵革傷殘，骨肉為讐，生民之禍至矣。故人妖為之先作。恨不遭幸有屠乘之論，以測其情也。。
夫納其理則言語絕，乖其趣則諍論興。然直言者德之本，納受者行之原。所以籍言而德顯。納受而行全。譬目短於自見，借鏡以觀形；髮拙於自理，必假櫛以自通。故面之所以形，明鏡之力也；髮之所以理，玄櫛之功也；行之所以芳，蓋言之益也。是故身之將敗，必不納正諫之言；命之將終，必不可處於良醫也。
如雜寶藏經云：佛言：昔迦尸國王名為惡受，極作非法，苦惱百姓，殘賊無道。四遠賈客珍奇勝物，皆稅奪取，不酬其直。由是之故，國中寶物，遂至大貴。諸人稱傳，惡名流布。爾時有鸚鵡王在於林中，聞行路人說王之惡，即自思念：我雖是鳥，尚知其非。今當詣彼，為說善道。彼王若聞我語，必作是言：彼鳥之王，猶有善言，奈何人王為彼譏責。儻能改修。尋即高飛至王園中，迴翔下降，在一樹上。值王夫人入園游觀。于時鸚鵡鼓翼嚶鳴，而語之言：王今暴虐無道之甚，殘害萬民，毒及鳥獸。含識嗷嗷，人畜憤結。呼嗟之音，周聞天下。夫人苛剋，與王無異。民之父母豈應如是！夫人聞已，瞋恚熾盛。此何小鳥，罵我溢口。遣人伺捕。爾時鸚鵡不驚不畏，入捕者手。夫人得之，即用與王。王語鸚鵡：何以罵我？鸚鵡答言：說王非法，乃欲相益，不敢罵王。時王問言：有何非法？答言：有七事非法，能危王身。問言：何等為七？答言：一者、耽荒女色，不敬真正。二者、嗜酒醉亂，不恤國事。三者、貪著棊博，不修禮敬。四者、游獵殺生，都無慈心。五者、好出惡言，初不善語。六者、賦役謫罰，倍加常則。七者、不以義理，劫奪民財。有此七事，能危王身。又有三事，俱敗王國。王復問言：何謂三事？答言：一者、親近邪佞諂惡之人。二者、不附賢勝，不受善言。三者、好伐他國，不養人民。此三不除，傾敗之期，非旦則夕。夫為王者，率土歸仰。王當如橋，濟度萬民。王當如秤，親疎皆平。王當如道，不違聖蹤。王者如日，普照世間。王者如月，與物清涼。王如父母，恩育慈矜。王者如天，覆蓋一切。王者如地，載養萬物。王者如火，為諸萬民燒除惡患。王者如水，潤澤四方，應如過去轉輪聖王，乃以十善道教化眾生。王聞其言，深自慙愧。鸚鵡之言。至誠至款。我為人王，所行無道。請遵其教，奉以師禮，受修正行。爾時國內風教既行，惡名消滅。夫人臣佐皆生忠敬，一切人民無不歡喜。爾時鸚鵡者，我身是也。爾時迦尸國王惡受者，今輔相是也。爾時夫人者，今輔相夫人是也。
又薩遮尼乾子經云：時嚴熾王言：大師，頗有眾生聰明大智利根，有罪過不？答言：有。何者是？答言：大王，即是王甚聰明大智利根，黠慧有大威力，心不怯弱，好喜布施，威德具足，亦有罪過。王言：大師，我之罪過云何？答言：大王之罪，太極暴惡，太嚴，太忽，太一，太卒。大王當知，若王者性太惡者，彼為一切多人不用，多人不愛，多人不喜，乃至父母亦不喜見，何況餘人。是故大王不應太惡。所為作事，當自安詳，不應太卒。而說偈言：
若王行惡行，瞋心不見事。
動則怖眾生，乃至父母畏。
何況餘非親，而當有念愛。
大王應當知，智者捨瞋恚。
爾時嚴熾王在坐對面，聞尼乾子毀訾自身，心生不忍，瞋心不喜，心生毒害，即作是言：薩遮尼乾子，汝云何於大眾中說我過患？我從昔來無人敢正看我。汝今毀我，罪應合死。作是語已，告諸臣言：汝當捉此，斷其命根。尼乾驚怖語言：大王，汝今莫卒作如是惡。我有善言，願王暫時施我無畏，聽我所說。王言：汝何所說，汝當速說。尼乾答言：大王當知，我亦有罪。由太實語，不虛語，稱事語。以我如是大惡人前，可畏人前，急性人前，無慈悲人前，卒作事人前，如是行人前，說如是實語。大王當知，點慧之人不應一切時一切處常說實語。應當善觀可與語人，不可與語人，可語時，不可語時。當知實語，世人不愛不善讚歎。而說偈言：
智者不知時，卒隨意說實。
彼人智者呵，何況無智者。
智者一切處，亦不皆實語。
是實憍尸迦，實語入惡道。
爾時王聞尼乾子說自身過罪，即便開解，歸誠懺悔。
又大莊嚴論云：佛言：我昔曾聞有羌老母入於林中，採波羅樹葉，賣以自活。路由關邏，邏人稅之。時老母不欲令稅，而語之言：汝能將我至王邊者，稅乃可得。若不爾者，終不與汝。於是邏人遂共紛紜，往至王所。王問老母：汝今何故不輸關稅？老母白王：王頗識彼某比丘不？王言：我識，是大羅漢。又問：第二比丘，王復識不？王言：我識，彼亦羅漢。又問：第三比丘，王復識不？王答言：識，彼亦羅漢。老母抗聲而白王言：是三羅漢皆是我子。此諸子等，受王供養，能使大王受無量福，是則名為與王稅物。云何更欲稅奪於我。王聞是已，歎未曾有。善哉老母，能生聖子。我實不知彼羅漢是汝子者，應加供養，恭敬於汝。老母即說偈言：
吾生育三子，勇健超三界。
悉皆證羅漢，為世作福田。
王若供養時，獲福當稅物。
云何而方欲，稅奪我所有。
王聞是偈已，身毛皆竪，於三寶所生信敬心，流淚而言：如此老母，宜加供養，況稅其物。
又舊雜譬喻經云：昔有沙門，行至他國，夜不得入城，於外草中坐。至夜有閱叉鬼來持之，當噉。沙門言：汝相離遠矣。鬼言：何以為遠？沙門言：汝欲害我，我當生忉利天上，汝當入地獄，是不為遠耶？鬼則致謝作禮而去。
又摩鄧女經云：時阿難持鉢行乞食已，隨水邊行，見一女人在水邊擔水，而阿難從女乞水，女即與水。女隨阿難視所止處，女歸告母。母名摩鄧。女便於家內委臥而啼。母問：何為悲啼？女言：母欲嫁我者，莫與他人。我於水邊見一沙門，從我乞水。我問：阿誰？答：字阿難。我得阿難，乃可嫁我。母不得者，我不嫁也。母出行問阿難，知阿難承事佛人。母已追還，告女言：阿難，事佛道人，不肯為汝作夫。女啼不食。母知蠱道，請阿難飯。女便大喜。母語阿難：我女欲為卿作妻。阿難言：我持戒，不畜妻。復言：我女不得卿為夫者，便欲自殺。阿難言：我師是佛，不與女人交通。母入語女，具述此意。女對母啼言：但為我閉門，無令得出，暮自為夫。母便閉門，以蠱道法縛阿難。至於晡時，母為女布席臥處。女便大喜，遂自莊飾。阿難不就，母令中庭地出火，牽阿難衣言：汝不為我女作夫，我擲汝火中。阿難自鄙為佛作沙門，今反不能得出。佛即持神呪，心知阿難故，救還佛所，具白前事。女見阿難去，於家啼哭不止，續念阿難。女明日自求阿難，復見阿難行乞食。隨阿難背後，視阿難足，視阿難面。阿難慙避，女隨不止。阿難白佛言：摩鄧女今日復隨我後。佛使追呼。佛問女云：汝追逐阿難，何等所索？女言：我聞阿難無婦，我又無夫，欲為作婦也。佛告女言：阿難無髮，汝今有髮。汝能剃髮，我使阿難為汝作夫。女言：能剃。佛言：歸報汝母，剃頭竟來。女歸具白母知。母言：我生汝來，護汝頭髮，何為欲得沙門作婦。國中大有豪富，我自嫁汝。女言：我寧生死，為阿難作婦。母言：辱我種。母為下刀剃頭已，女還到佛所言：我已剃髮。佛言：汝愛阿難何等？女言：我愛阿難眼，愛阿難鼻，愛阿難口，愛阿難耳，愛阿難聲，愛阿難行步。佛言：眼中但有淚，鼻中但有洟，口中但有唾，耳中但有垢，身中但有屎尿，臭處不淨。其有夫婦者，便有惡露，惡露中便生兒子。已有兒子，便有死亡。已有死亡，便有哭泣。於是身中有何所益？女即思念身中惡露，便自正心，即得羅漢。佛知得道，即告女言：汝起至阿難所。女即慚愧，低頭長跪佛前言：女實愚癡，故逐阿難。今我心開，如冥中有燈火，如人乘船，船壞依岸。如盲人得扶，如老人持杖。今佛與我道，令我心開。如是諸比丘俱問佛：是女人何因得道？佛告諸比丘：是摩鄧女先世時五百世為阿難作婦，常相愛敬。故於我法中得道。於今夫妻相見，如兄如弟。如是佛道，何用不為。佛說是經，諸比丘聞已，皆大歡喜。
又百緣經云：佛在世時，舍衛城中有一婆羅門，名曰梵摩。多聞辯才，明解經論，四韋陀典，無不鑒達。其婦生女，端正殊妙，智慧辯才，無有及者。聞諸婆羅門共父論議，悉能受持，一言不失。如是展轉所聞甚多，與耆舊長宿，皆來諮啓，無不通達。聞世有佛，始成正覺，教化眾生，諮受法昧。尋自莊嚴，往詣佛所。見佛發心，求索出家。佛告：善來比丘尼。頭髮自落，法服著身，成比丘尼。精勤修習，得阿羅漢果。阿難見已，白佛言：此須漫比丘尼，宿殖何福，今值佛出家得道？佛告阿難：此賢劫中有佛出世，號曰迦葉。入涅槃後，於像法中，有一比丘尼，心常喜樂，說法教化，精勤無替。因發誓願：使我來世釋迦牟尼佛法之中，明解經論。發是願已，便取命終，生天人中，聰明智慧，無有及者。今值我出家得道，多聞第一。比丘聞已，歡喜奉行。
又中阿含經云：禪以聲為刺，世尊亦說以聲為刺，所以者何？我實如是說禪有刺。持戒者以犯戒為刺，護諸根者以嚴飾身為刺，修習惡露者以淨相為刺，修習慈心者以恚為刺，離洒者以飲酒為刺，梵行者以見女色為刺，入初禪者以聲為刺，入第二禪者以覺觀為刺，入第三禪者以喜為刺，入第四禪者以入出息為刺，入空處者以色想為刺，入識處者以空處想為刺，入無所有處者以識處想為刺，入無想處者以無所有處想為刺，入想知滅定者以想知為刺。復有三刺：欲刺、恚刺、愚癡刺。此三刺者，漏盡阿羅訶，已斷已知，拔絕根本，滅不復生，是為阿羅訶無刺。
又大魚事經云。爾時世尊告諸比丘：昔時有一池水，饒諸大魚。爾時大魚勅小魚曰：汝等莫離此閒往他處所，備為惡人所得。爾時小魚不從大魚教，便往至他處。爾時漁師以飯網羅線捕諸魚。諸小魚見，便趣大魚處所。爾時大魚見小魚來，便問小魚曰：汝等莫離此間，往至他所不？爾時小魚便答大魚曰：我等向者已至他所來。大魚便勅小魚曰：汝等既至他所，不為羅網取捕耶？小魚答大魚曰：我等至彼，不為人所捕。然遙見長綫尋我後來。大魚便語小魚曰：汝等已為所害。所以然者，汝所遙見綫尋後來者，昔先祖父母等盡為此綫所害。汝見必為所害，汝非我兒。爾時小魚盡為䱷師所捕，舉著岸上。如是小魚大有死者。。
又僧祇律云：佛告諸比丘：過去世時有城名波羅柰，國名伽尸。時有一婆羅門，於曠野中造立義井，為放牧行者，皆就井飲，并及洗浴。時日向暮，有群野干來趣井飲地殘水。有野干主不飲地水，便內頭罐中飲水。飲已，戴罐高舉，撲破瓦罐，罐口猶貫其項。諸野干輩語野干主：若濕樹葉可用者，常當護之，況復此罐，利益行人。云何打破？野干主言：我作是樂，但當快心，那知他事。時有行人語婆羅門：汝罏已破。復更著之，猶如前法，為野干所破，乃至十四。諸野干輩數數諫之，猶不受語。時婆羅門便自念言：是誰破罐，當往伺之。正是野干。便作是念：我福德井，而作留難。便作木罐，堅固難破，令頭易入難出，持著井邊，然捉杖屏處伺之。行人飲訖，野干主如前入飲，飲訖撲地，不能令破。時婆羅門捉杖打殺。空中有天說此偈言：
知識慈心語，狠戾不受諫。
守頑招此禍，自喪其身命。
是故癡野干，遭斯木罐苦。
佛告諸比丘：爾時野干主者，今提婆達多是。時群野干者，今諸比丘諫提婆達多者是。當知於過去時已曾不受知識軟語，自喪身命。今復不受諸比丘諫，當墮惡道，長夜受苦。
 頌曰：
智人受諫，愚人拒違。譬同明鏡，
影照瑕疵。見過須改，慕在知機。
頑戇固執，困厄何依。
夫聖人利物，審境觀心。調識情於寶所，運假實於妄誠。故審非慧無以窮其實，慧非審無以察其照。然則照察之源，審定之要，故能無法不緣，無境不察。然後緣法察境，乃知同趣於玄功，交養於萬法也。
如僧祇律云：佛告諸比丘：過去世時有婆羅門，家貧，有婦不生兒。家有那俱羅蟲，便生一子。時婆羅門以無子故，養如兒想，那俱羅子於婆羅門亦如父想。於後婦便有身，滿月生子。便作是念：由那俱羅生吉祥子，使我有兒。時婆羅門欲出乞食，便勅婦言：汝若出行，當將兒去，慎莫留。後婦與兒食已，便至比舍借碓舂穀。是時小兒有蘇酪香，時有毒蛇乘香來至，張口吐毒，欲殺小兒。那俱羅蟲便作是念：我父出行，母亦不在。云何毒蛇欲殺我弟？便殺毒蛇，段為七分。父母知者，必當賞我。以血塗口，當門而住，欲令父母見之歡喜。時婆羅門始從外來，見婦舍外，便瞋恚言：我教行時，當將兒去，何以獨行？父欲入門，見那俱羅口中有血，便作是念：我夫婦不在，將無殺食我兒，徒養此蟲。即前打殺。既入門內，自見己兒指而戲。復見毒蛇七分在地。時婆羅門深自苦責：是那俱羅善有人情，救我子命。我不善觀，卒便殺之，可痛可憐。迷悶躃地。空中有天，即說偈言：
宜審諦觀察，勿行卒威怒。
善友恩愛離，枉害傷良善。
喻如婆羅門，殺彼那俱羅。
又佛說大子沐魄經云：佛告諸比丘：昔者有國名波羅柰。王有太子，字名沐魄，生無窮極之相，端正好潔，無有雙比。父母奇之，供養瞻視，須其長大，當為立字。結舌不語，十有三年。澹泊拙朴，志若死灰，身如枯木。耳不聽音，目不視色，狀類瘖瘂聾盲之人。於是父王患而苦之。王語夫人：當奈之何？此子必為他國所笑。夫人語王：當召相師使相之。王即召婆羅門師相之。婆羅門言：此子非世閒人，但熒惑耳。外為端正，內懷不祥。宜國剪棄，將是不久，不可育養，宜當生埋，誅而殺之。今不除此子，恐後無復立子。於是夫人即隨王所為。王即召國中大臣共議之。一臣言：但棄於深山之中，無人之處。一臣言：投於深水之中。一臣言：但隨師所語，掘地作深坑而生埋之。王即召國中外障兵二千餘人，使掘地作藏，給二十歲儲資糧。時以太子奴僕珍寶瓔珞盡還太子。於是夫人傷絕，我獨無相，子生薄命，乃值此殃，事不獲已。於是送太子正殿上，五百夫人來觀太子。見太子端正好潔，無有雙比。而言：太子何以不語，而當生埋？五百婇女來觀太子，見太子端正好潔，無有雙比。而言：太子何以不語，而當生埋？各為太子作伎樂，太子默然不觀不聽。於是送太子外殿上。五百大臣來觀太子，見太子端正好潔，馳白大王：此子非不語之人。且見小留，語在不久。婆羅門師不可審信。王言：此是國事，非卿所知。作藏已訖，來追太子。王語其僕：使太子乘四望象車，令國中人民使觀太子，太子當語。若語者，使載來還。於是太子乘車在路，時國中耆艾大臣宛轉車前，太子要當一語。若不語者，以車劈我上去。諸龍虎賁，扶侍使過。時數千萬人皆圍遶，於是太子復不得前。飛鳥走獸，遶藏三匝，復塞藏戶。於是太子復不得前。便舉手住而言：正欲不語，而當生埋。正欲發語，恐入地獄。所以不語。欲令全身避害，濟神離苦，所以不語。而信欺詐之言，謂我聾盲，為實瘖瘂。爾時人民聞太子絕妙之音，行者為止，坐者為起。皆前叩頭，願赦我罪。其僕聞之，歡喜踊躍，馳白大王：太子已語。上徹蒼天，下徹黃泉。飛鳥走獸皆來伏聽於太子前。太子以語，歡喜踊躍。王即與夫人乘四望象車，往迎太子。太子顧見父王，下車避道，四拜而起。勞屈大王，遠來見迎。今父子生相捐棄，恩愛已離，其義甚乖，不可聽觀。王語太子：不可，不可！汝為智者，當原不及。共還入國。舉位與汝，我自避退。太子答言：我前身已為國王，用行漏失，下入地獄六萬餘歲，蒸煮割裂，甚痛難忍。父母寧能知我苦痛以不？我厭畏地獄，是以結舌不語，十有三年。冀望免出塵埃之外，不與罪會，去道以遠，高翔遠逝，自濟於世。世間無常，恍忽如夢。室家歡娛，須臾閒耳。憂苦延長，歡樂暫有。王知至故，惟聽學道。於是太子棄國捐王，入山求道，思惟禪定。命終即生兜率天上，福盡下生人間，為迦夷國王作太子。太子自知作佛。佛告阿難：爾時太子沐魄者，我身是也。王者，悅頭壇是也。夫人者，摩耶是也。五僕者，闍居輪等是也。時婆羅門相師者，調達是也。調達與我世世有怨。諸天龍神歡喜踊躍，作禮而去。
 如付法藏因緣經云：時宿羅城中有一商主，為僧造作般遮于瑟大會。有一比丘尼得阿羅漢，觀察眾中，誰為福田。又復思惟：何者僧首見諸羅漢及與學人久斷煩惱，堪受供養？觀一比丘名阿沙羅，未得解脫，最居眾首。時比丘尼即往語言：大德，今者應自莊嚴。時此比丘未達其意，便著淨衣，剃髮澡浴。復於後時，此比丘尼更語嚴飾。時阿沙羅極大瞋忿：我隨汝語，甚自嚴潔。有何醜惡，屢出斯言。比丘尼曰：大德當知，此俗莊嚴，非佛法也。佛法莊嚴者，謂獲四果。奇哉大德！甚為輕劣。長者設會，多諸賢聖。汝為僧首，未免生死，以有漏心最初受供。是故我今欲相覺悟。阿沙羅比丘聞已，慘然悲泣，自惟：老朽何能盡漏。比丘尼言：佛法無時，豈揀壯老。聞此語已，因向憂波毱多所。即為說法，成阿羅漢。復有一比丘，性嗜飲食。由此貪故，不能得道。憂波毱多請令就房，以香乳糜而用與之。語令待冷，然後可食。比丘口吹糜尋冷，語尊者言：糜已冷矣。尊者告曰：此糜雖冷汝欲火熱。應以水觀，滅汝心火。復以空器，令吐食出。既吐食已，還使食之。比丘答言：涎唾以合，云何食耶？尊者語言：凡一切食與此無異。汝不觀察，妄生貪著。汝今當觀食不淨想。即為說法，得羅漢道。
又百喻經云：昔有二毘舍闍鬼共有一篋、一杖、一屐。二鬼共諍，各欲得二。二鬼紛紜，竟日不能使平。時有一人來見之已，而問之言：此篋杖屐有何奇異，汝等共諍，瞋忿乃爾？二鬼答言：我此篋者，能出一切衣服飲食床褥臥具資生之物，盡從中出。執此杖者，怨敵歸伏，無敢與諍。著此屐者，能令人飛行，無有罣礙。此人聞已，即語鬼言：汝等小遠，我當為爾平等分之。鬼聞其語，尋即遠避。此人即時抱篋捉杖躡屐而飛。二鬼愕然，竟無所得。人語鬼言：爾等所諍，我已得去。今使爾等更無所諍。毗舍闍者，喻於眾魔及以外道。布施如篋，人天五道資用之具，皆從中出。禪定如杖。消伏魔怨煩惱之賊。持戒如屐，必昇人天。諸魔外道諍篋者，喻於有漏中強求果報，空無所得。若能修行善行，及以布施持戒禪定，便得離苦，獲得道果。
如舊雜譬喻經云：昔有二人從師學道，俱到他國，路見象跡。一人言：此是母象，懷雌子，象一目盲。象上有一婦人懷女兒。一人言：爾何以知之？答曰：以意思知。汝若不信，前到見之。二人俱及象，悉如所言。一人自念：我與汝俱從師學，我獨不見而汝獨知。後還白師，師為重開。乃呼一人問曰：何因知此？答曰。是師常所導者。我見象小便地，知是雌象。見其右足踐地，深知懷雌也。見道邊右面草不動，知右目盲。見象所止有小便，知是女人。見右足蹈地，深知懷女。我以纖密意思惟之耳。師曰：夫學當以意思隠審乃達也。
又百喻經云：譬如有人，磨一大石，勤加功力，經歷日月，作小戲牛。用功既重，所期甚輕。世間之人，亦復如是。磨大石者，喻於學問，精勤勞苦。作小牛者，喻於名聞，互相是非。夫為學者，研思精微，博通多識，宜應履行，遠求勝果。勿求名譽，憍慢貢高，增長過患。
又智度論云：有人一切時見有異事，皆審問之。後時曠野行，道逢羅剎，執捉其人。其人見捉，定死不惑。然見羅剎胸白背黑，怪問所由。羅剎答言：我一生已來不喜見日，所以常背日而行，故前白後黑。其人解意，急掣其手，逐向日走。羅剎迴面背日，不見其人。其人得脫，因說偈言：
勤學第一道，勤問第一方。
道逢羅剎難，背陰向太陽。
頌曰：
審察是非，清濁難測。善觀邪正，
巧施軌則。內忿濫罰，外諍何息。
願澄心府，詳審慧力。
博物志曰：小山有蘷，其形如鼓，一足知禮。澤有委蛇，狀如轂。長如轅，見之者覇。昔夏禹觀河，見長人魚身出，曰：吾河精。豈河伯也。
白澤圖曰：廁之精名曰倚衣，青衣持白杖。知其名呼之者除，不知其名則死。又築室三年，不居其中，有滿財，長二尺，見人則掩面。見之有福。又築室三年不居，其精名忽，長七尺，見者有福。又築室三年不居，其中有小兒，長三尺而無髮，見人則掩鼻。見之有福。又火之精，名曰必方，狀如鳥，一足。以其名呼之則去。又木之精名彭侯，狀如黑狗，無尾，可烹而食之。又千載木其中有蟲，名曰賈詘。狀如豚，有兩頭。烹而食之，如狗肉味。又上有山林，下有川泉。地理之閒，生精名曰必方，狀如鳥，長尾。此陰陽變化之所生。又玉之精名曰岱委，其狀美女，衣青衣。見之云桃尖刺之，而呼其名，則得之。又金之精名曰倉，狀如豚。居人家，使人不宜妻。以其名呼之則去。又水之精名曰罔象，其狀如小兒，赤目黑色，大耳長爪。以索縛之則可得。烹之吉。又故門之精名曰野，狀如侏儒，見之則拜。以其名呼之，宜飲食。又故澤之精名曰冕，其狀如蛇，一身兩頭，五彩文。以其名呼，有使取金銀。又故廢丘墓之精名曰無狀，如老役夫，衣青衣，而操杵好舂。以其名呼之，使人宜禾穀。又故道徑之精名曰忌，狀如野人行歌。以其名呼之，使人不迷。又故車之精名曰寧野，狀如轀車。見之傷人目。以其名呼之，不能傷人目。又在道之精名曰作器，狀如丈夫，善詃人。以其名呼之則去。又故臼之精名曰意，狀如豚。以其名呼之則去。又故井故淵之精名曰觀，狀如美女，好吹蕭。以其名呼之則去。又絕水有金者精名侯伯，狀如人，長五尺，五綵衣。以其名呼之則去。又故臺屋之精名曰兩貴，狀如赤狗。以其名呼，使人目明。又左右有山石，水生其澗，水出流千歲不絕。其精名曰喜，狀如小兒黑色。以其名呼之，使取飲食。又三軍所戰，精名曰賓滿，其狀如人頭，無身，赤目。見人則轉。以其名呼之則去。又故水石者精名慶忌，狀如人乘車蓋，一日馳千里。以其名呼之，則可使入水取魚。又丘墓之精名曰狼鬼，善與人鬪不休。為桃棘矢，羽以鵄羽，以射之，狼鬼化為飄風。脫履捉之，不能化也。又故市之精名曰門，其狀如囤而無手足。以其名呼之則去。又故室之精名曰孫龍，狀如小兒，長一尺四寸，衣黑衣，赤幘大冠，帶劍持戟。以其名呼之則去。又山之精名蘷，狀如鼓，一足如行。以其名呼之，可使取虎狼豹。又故牧弊池之精名曰髠頓，狀如牛，無頭，見人則逐人。以其名呼之則去。又夜見堂下有兒被髮走，勿惡之，精名曰溝，以其名呼之則無咎。又百歲狼化為女人，名曰知女，狀如美女，坐道傍告丈夫曰：我無父母兄弟。若丈夫取為妻，經年而食人。以其名呼之則逃走去。又故溷之精名曰卑，狀如美女而持鏡。呼之知愧則去也。
抱朴子曰：山中大樹能語者，非樹語也。其精名曰雲陽。以其名呼之則吉。山中夜見胡人者，銅鐵精也。見秦人者，百歲木也。在水之間見吏者，名曰四激，以其名呼之則吉。山中寅日有稱虞吏者，虎也；稱當路君者，狼也；稱令長者，老貍也。卯日稱丈夫者，兔也。稱東父者，麋也。稱西王母者，鹿也。辰日稱雨師者，龍也；稱河伯者，魚也；稱無腸公子者，蟹也。巳日稱寡人者，社中蛇也；稱時君者，龜也。午日稱三公者，馬也；稱三人者，老樹也。未日稱主人者，羊也；稱吏者，麞也。申日稱人君者，猴也；稱九卿者，猿也。酉日稱將軍者，老雞也；稱賊捕者，雉也。戌日稱人姓字者，犬也；稱城陽公仲者，狐也。亥日稱人君者，猪也；稱婦人者，金玉也。子日稱社君者，鼠也；稱神人者，伏翼也。丑日稱書生者，牛也。知其物則不能為害。又熒惑火精生朱鳥，辰星水精生玄武，歲星木精生青龍，太白金精生白虎，鎮星土精生乘黃。
抱朴子曰：山川、石木、井竈、河池、酒皆有精氣。人身之中亦有魂魄。況天地為物，物之至大者，於理當有神精。有神精則賞善而罰惡。但其體大網疎，不必機發而響應耳。
夫思慎防過，無患之理；緘口息慮，離惡之原。誡始慎終，是君子之鹽梅；敬初護末，是養生之要趣。庶寤因緣之興起，鑒生滅之非常；識苦空之無我，照平等之妙門。而存其理，棄其迹，誡其禍，招其福，是和神之靈，順物之道也。
修行道地經云：昔有國王，選擇一國明智之人，以為輔臣。王欲試之，欲知何如。以重罪加，勅告臣吏，盛滿鉢油而使擎之，從北門來，至於南門。去城二十里，園名調戲，令將到彼，若墮一滴，便級其頭，不須啟問。爾時群臣受王重教，盛滿鉢油，以與其人，兩手擎之，甚大愁憂。縱有車馬觀者填道，若見是非而不轉移。縱有親族妻子來逼，其人專心不左右視。縱有合國觀者擾攘，其人心端不見眾庶。縱有玉女，國內無雙，歌舞相逼，見者皆喜，其人一心擎鉢，志不動轉，亦不觀察，妄起片心，專精擎鉢，不聽其言。於是頌曰：
巧便而安庠，其舞最巧妙。
一切人貪樂，譬如魔之后。
能動離欲者，何況於凡人。
來往其人邊，擎鉢心不傾。
縱有象暴馬奔，城中失火，焚燒百姓，展轉相呼，教言避火，莫墮坑塹。官兵悉來，一時救火。其人一心擎鉢，一滴不遺。縱有天雷地動，猛風亂起，折樹塵飛，掣電霹靂，禽獸墮落，人畜驚喚。專心念油，其人不聞。爾時擎油至彼園觀，一滴不墮。諸臣啟王，具陳斯事。王聞嗟歎：此人難及，人中之雄，不顧萬事。其王歡喜，立為大臣。行道行者御心如是。雖有諸惡婬怒癡來擾亂諸根，內察外防，攝心不散，三昧定意，亦復如是。於是頌曰：
如人擎油鉢，不動無所棄。
妙慧意如海，專心擎油器。
若人欲學道，執心當如是。
意懷諸德明，皆除一切瑕。
若干之色欲，而興於怒癡。
有志不放逸，寂滅而自制。
人身有疾病，醫藥以除之。
心疾亦如是，四意止消之。
又大集經濟龍品云：爾時眾中有一盲龍，名曰頗羅機梨奢，舉聲大哭，作如是言：大聖世尊，願救濟我，願救濟我。我今身中受大苦惱，日夜常為種種諸蟲之所唼食，居熱水中，無時暫樂。佛言：梨奢，汝過去世於佛法中曾為比丘。毀破禁戒，內懷欺詐，外現善相，廣貪眷屬，弟子眾多，名聲四遠，莫不聞知。我和尚得阿羅漢果。以是因緣，多得供養，獨受用之。見持戒人反惡加說，彼人懊惱，如是念言：世世生中，願我所在食汝身肉。如是惡業，死生龍中。是汝前身眾生願故，食噉汝身。惡業因緣，得此盲報。又於過去無量劫中，在融赤銅地獄之中，常為諸蟲之所食噉。龍聞此語，憂愁啼哭，作如是言：我等今者皆悉至心，咸共懺悔。願令此苦速得解脫。彼龍眾中二十六億諸餓龍等，念過去身，皆悉雨淚。念過去身於佛法中，雖得出家，備造惡業。經無量身，在三惡道。以餘報故，在龍中，受極大苦，如青色龍，我亦如是。爾時世尊語諸龍言：汝可持水洗如來足，令汝殃罪漸得除滅。時一切龍以手掬水皆成火，變作大石，滿於手中，生大猛焰。棄已復生，如是至七。一切龍眾見如是已，驚怖懊惱，啼泣雨淚。佛教立大誓願已，焰火皆滅。乃至八過，以手捧水洗如來足，至心懺悔。佛記諸龍彌勒佛時，當得人身，值佛出家，精進持戒，得羅漢果。時諸龍等得宿命心，自念過業於佛法中或為俗人親屬因緣，或復聽法來去因緣，所有信心捨施種種華菓飲食，共諸比丘依次而食。或有說云：我曾喫噉四方眾僧華菓飲食。或有說言：我往寺舍布施眾僧，或復禮拜，如是喫噉。或復說言：我從毘婆尸如來法中曾作俗人。乃至有說：我釋迦牟尼佛法之中曾作俗人。或以親舊問訊因緣，或復來去聽法因緣，往還寺舍。有信心人供養僧故，捨施華菓，種種飲食。比丘得已，迴施於我，我得便食。彼業因緣，於地獄中，經無量劫，大猛火中，或燒或煮，或飲洋銅，或吞鐵丸。從地獄出，墮畜生中。捨畜生身，生餓鬼中。如是種種，備受辛苦。惡業未盡，生此龍中，常受苦惱。佛告諸龍：此之惡業與盜佛物等無差別。比五逆業，其罪如半。汝等今當盡受三歸，一心修善。以此緣故，於賢劫中，值最後佛，名曰樓至。於彼佛世，罪得除滅。時諸龍等聞是語已，皆悉至心盡其形壽，各受三歸。時彼眾中有盲龍女，口中膖爛，滿諸雜蟲，狀如屎尿。乃至穢惡，猶若婦人根中不淨，臊臭難看。種種噉食，膿血流出，一切身分，常為蚊虻諸惡毒蠅之所唼食。身體臭處，難可見聞。爾時世尊以大悲心，見彼龍婦眼盲困苦，如是問言：妹何緣故，得此惡身？於過去世曾為何業？龍婦答言：世尊，我今此身眾苦逼迫，無暫時得停，設復欲言，而不能說。我念過去三十六億於百千年，生惡龍中，受如是苦，乃至日夜剎那不停。為我往昔九十一劫，於毘婆尸佛佛法之中作比丘尼。思念欲事，過於醉人。雖復出家，不能如法，於伽藍內犯於法律。常受三惡道，受諸燒煮。說此語已，願救濟我身。爾時世尊說實語已，即以少水瀉龍口中，火及蟲膿悉皆滅盡。龍口清涼，作如是言：大聖如來，我憶過去迦葉佛時曾作俗人，在田犁地。有一比丘來從我乞求五十錢，我時報言：聽待穀熟，當與汝食。比丘復言：若當五十，不可得者，願乞十文。我於爾時瞋彼比丘而語之言：乃至十錢亦不相與。時彼比丘心生懊惱。又於餘時往寺舍中，入樹林下，輒便盜取現在僧物十菴羅菓而私食之。彼業因緣，地獄受苦。惡業未盡，生野澤中，作餓龍身。常為種種諸蟲食噉，膿血流溢，飢渴苦惱。又彼比丘以瞋忿心惡業緣故，死便即作小毒龍身，生我腋下，嗽於我血。熱氣觸身，不可堪忍。是故我身熱膿血滿。龍白佛言：大悲世尊，唯願慈哀，救濟於我，令我脫彼怨家毒龍。爾時世尊以手抄水，發誠實語，作如是言：我曾往昔於飢饉世，爾時願作大身眾生，長廣無量。以神通力，於虛空中，唱如是言：彼野澤中有大身蟲，名曰不瞋。汝等可往取其身肉，以為飲食，可得不飢。時彼世中人非人等聞此聲已，一切悉往競取食之。說是真實諦信語時，彼龍腋下小龍即出。時此二龍俱白佛言：世尊，我等久近離此龍身，解脫殃罪。佛告龍言：此業大重，次五無間。何以故？若有四方常住僧物，或現前僧物，篤信檀越，重心施物，或華果樹園，飲食資生，床褥敷具，疾病湯藥，一切所須，私自費用。或持出外乞與知識親里白衣。此罪重於阿鼻地獄所受果報。是故汝等可受三歸，歸三寶已，乃可得往於冷水中。如是三稱三受，身即安隱，得入水中。爾時世尊即為諸龍而說偈言：
寧以利刀自割身，肢節身分肌膚肉，
所有信心捨施物，俗人食者實為難。
寧吞大赤熱鐵丸，而使口中光焰出，
所有眾僧飲食具，不應於外私自用。
寧以大火若須彌，以手捉持而自食，
其有在家諸俗人，不應輒食施僧食。
寧以利刀自屠膾，身體皮膜而自噉，
其有在家諸俗人，不應受取僧雜食。
寧以自身投於彼，滿室大火猛焰中，
其有在家俗人輩，不應坐臥僧床席。
寧以大熱尖鐵錐，拳手握持便燋爛，
其有在家俗人等，不應私用於僧物。
寧以勝利好刀碪，而自臠切其身肉，
勿於出家清淨人，發起一念瞋恚心。
寧以自手挑兩眼，捐棄投之擲於地，
其有習行善法者，不應懷忿瞋心視。
寧以熱鐵鍱其身，東西起動行坐臥，
不應瞋忿心妬嫉，而著眾僧淨施衣。
寧飲灰汁鹹鹵水，熱沸爍口猶如火，
不應懷貪毒惡心，服食眾僧淨施藥。
爾時世尊說此偈已，一萬四千諸龍眾等悉受三歸，所有過去現在業報諸苦惱中而得解脫，深信三寶，其心不退。復有八十億諸龍眾等亦於三寶起歸敬心。
又大集經云：或作比丘所得種種資生之具，皆是信心檀越所施。而是眾生或自食噉，或與他人，或共眾人盜竊隱藏，私處自用。如是業故，墮三惡道，久受勤苦。復有眾生貧窮下賤，不得自在，是故出家望得富饒，解脫安樂。既出家已，懈怠懶墮，不讀誦經，禪慧精勤，捨而不習，樂知僧事。復有比丘晝夜精勤，樂修善法，讀誦經典，坐禪習慧，不捨須臾。以是因緣，感諸四輩種種供養。時知事人得利養已，或自私食，或復盜與親舊俗人。以是等緣，久處惡道，出已還入。如是愚冥，不見當來果報輕重。我今戒勅沙門弟子，念法住持，不得自稱我是沙門真法行人。倚眾僧故，受他信施物。或餅或菜，或菓或華，但是眾僧所食之物，不得輒與一切俗人，亦不得云此是我物，別眾而食。又亦不得以眾僧物貯積興生，種種販賣，云有利益，招世譏嫌。又亦不得出貴收賤，與世爭利。又亦不得為於飲食及僧因緣，使諸眾生墮三惡道。應須勸引安善法中，令比丘眾真信三寶，攝諸眾生乃至父母，令得安隱，置三解脫。
又十輪經云：若有四方僧物資生雜物等，持戒破戒如是人等悉不與之。以是因緣，命終已後，皆墮阿鼻地獄。
又大集經濟龍品云：時娑伽羅龍王白佛言：而此龍中或有諸龍所受樂報，猶如諸天。或有受樂如人，有如餓鬼，有如畜生，有如地獄受大辛苦。說是語已，時娑伽羅大龍王子名青蓮華面，前白佛言：世尊，我何惡業罪因緣故，來生龍中，身大端正，所有色觸受用猶如火燒，常無衣服，赤體而行。如我父王，受樂最勝，如轉輪王，果報不異。佛言：華面，當為汝說。乃往過去三十一劫，有佛世尊，名曰尸棄。時彼世中有王，名曰培多富沙。彼富沙王於三月中供養彼佛并及無量百千四沙門果，大菩薩眾，以種種衣服飲食湯藥而供給之。至心聽法已，即發菩提心，并為造寺種種供養。彼王第一太子名裴多娑樹帝，見佛聞法，於流轉中生大怖畏。從父王邊願求出家，王報任意。既出家已，又白父言：我欲寺上停止。王言：亦隨。時尸棄佛眾僧弟子在彼寺中受用飲食，彼富沙子裴多樹帝妬嫉心生，常瞋罵之。時彼僧眾彼瞋罵已，悉離寺去。見僧去已，生歡喜心，即自念言：彼去者好，我大安隱。恣用寺內衣服飲食。有餘人來，即不聽住。由具惡業，命終之後，生大地獄，經無量千萬那由他歲，受諸火燒。地獄得脫，生餓鬼中，復經無量，受辛苦。餓鬼中死，還墮地獄。脫地獄已，生餓鬼中。如是經由三十一劫，於流轉中，具足如是受諸辛苦。佛言：華面，彼娑樹帝者，豈異人乎！即汝身是也。乃往過去惡業因緣故，生大地獄、餓鬼、畜生，輪轉受苦，經是三十一大劫中，備受眾苦，未曾暫捨。以殘業故，來生龍中，受是惡報。時華面龍聞是語已，大聲號哭，舉身自投，四肢布地，禮拜白佛，作如是言：我今至心從佛懺悔，不敢覆藏。我今至誠入於骨髓，歸依佛法僧，乃至壽盡，作優婆塞。佛言：善哉，善哉！如是歸依我者，得盡彼業。此中死已，值彌勒佛，得於人身。於彌勒佛法中出家，證羅漢果。
如舊雜譬喻經云：昔有一國，五穀熟成，人民安寧，無有疾病，晝夜伎樂，人無憂惱。王問群臣：我聞天下有禍何類？答曰：臣亦不見。王便使一臣至於隣國，求覓買之。天神則化作一人，於市中賣之，狀類如猪，持鐵鎖繫縛賣之。臣問：此名何等？答曰：禍母。臣曰：賣不？答曰：賣。問：索幾錢？答曰：千萬。問曰：此食何等？答曰：食針一升。臣便家家發求覓針。如是人民兩兩三三，相逢求針，使諸郡縣處處擾亂。百姓所在之處，患毒無聊。臣白王曰：雖得禍母，致使民亂，男女失業，欲殺棄之，未審許不？王言：大善。便於城外將殺。刺便不入，斫則不傷，剖而不死。積薪燒之，身赤如火，便走出去，過里燒里，過市燒市，入城燒城，入國燒國，擾亂人民，飢餓困苦。坐由厭樂買禍所致苦也。此喻女色欲火所燒，男子貪毒，至死不知苦也。
如正法念經：孔雀菩薩告諸天眾：若有比丘畏於惡名，則離諸過。所謂不入女人戲笑之處，不入酒肆，不近酤酒，不與共語。不近嗜酒人，亦不與語。不近賊人，不近先作大惡之人，不近好鬪人，不近陰惡懷毒人，不近無常數捨道人，不近博戲人，不近伎樂人，不近小兒，不近繫縛女色人，不近輕躁人，不近不護口人，不近貪人，不近販賣欺誑人，不近巧偽市道世所惡賤人，不近掘河池人，不近黃門女人同路一步，不近調象人，不近魁膾人，不近調馬人，不近斷見人，不近無戒人。如是惡人，不應親近。近如是人，必與同行。是故比丘當畏惡名，不應與此不淨業人同路行於一足之地。而說頌曰：
若人近不善，則為不善人。
是故應離惡，莫行不善業。
隨近何等人，數數相親近。
近故同其行，或善或不善。
一切人求善，當近於善人。
如是能得樂，善則非苦因。
近善增功德，近惡增尤甚。
功德及惡相，今如是略說。
若近於善人，則得善名稱。
若近不善人，令人速輕賤。
常應親善人，遠離於惡友。
以近善人故，能捨諸惡業。
如雜阿含經云：爾時世尊告諸比丘：譬如鐵丸投著火中，與火同色。盛著劫貝綿中云何？比丘，當速燃不？比丘白佛：如是，世尊。佛告比丘：愚癡之人，依聚落住，晨朝著衣持鉢，入村乞食。不善護身，不守根門，心不繫念。若見年少女人，不正思惟，取其色相，起貪欲心。欲燒其心，欲燒其身。身心燒已，捨戒退減。是愚癡人長夜當得非義饒益。是故比丘當如是學，善護其身，守諸根門，繫念入村。爾時世尊告諸比丘：過去世時有一貓貍，飢渴羸瘦，於孔穴中，伺求鼠子。若鼠子出，當取食之。有時鼠子出穴游戲，時彼貓貍疾取吞之。鼠子身小，生入腹中。入腹中已，食其內藏。食內藏時，貓貍迷悶，東西狂走，空宅塚間，不知何止，遂至於死。如是比丘。有愚癡人，依聚落住，晨朝著衣持鉢，入村乞食。不善護身，不守根門，心不繫念。見諸女人，起不正思惟，而取色相。發貪欲心已，欲火熾然，燒其身心已，馳走狂逸，不樂精舍，捨戒退減。此愚癡人，長夜常得不饒益苦。是故比丘當如是學，善護其身，守諸根門，繫心正念，入村乞食。
又雜阿含經云：爾時世尊告諸比丘：譬如木杵，常用不止，日夜消減。如是比丘從本已來，不閉根門，食不知量，初夜後夜不勤覺寤，修習善法。當知是輩，終日損減，不增善法，如彼木杵。
又自愛經云：佛言：夫人處世，心懷毒念，口施毒言，身行毒業。斯三事出于心身口，唱成其惡，以加眾生。眾生被毒，即結怨恨，誓心欲報。或現世獲，或身終後，魂靈昇天，即下報之。人中畜生，鬼神太山，更相剋賊，皆由宿命，非空生也。佛說偈言：
心為法心，心尊心中。使心作惡，
即言即行。罪苦自追，車轢乎轍。
心為法本，心尊心使。中心念善，
即言即行。福樂自追，如影隨形。
又十住毘婆沙論云：在家菩薩若見破戒之人，不應生瞋輕慢之心，應生憐愍利益之心，方便勸止，令生善心。苦諫不改而生誹謗，亦不得瞋，妄見他過。故此賢劫中聞有菩薩誹謗拘樓孫佛言：何有禿人而當得道。如是眾生難可得知，自作自受，何預於我。若欲知彼，或自傷害，籌量眾生，佛所不許。如經中說，佛告阿難：若人籌量於他，即自傷身。如偈說曰：
有瓶蓋亦空，無蓋亦復空。
有瓶蓋亦滿，無蓋亦復滿。
當知諸世間，有此四種人。
威儀及功德，有無亦如是。
若非一切智，何能籌量人。
寧以見威儀，而便知其德。
正知有善心，名為賢人相。
但見外威儀，何由知其內。
若以外量內，而生輕賤心。
敗身及善根，命終墮惡道。
外詐現威儀，游行以賢善。
但有口言說，如雷而無雨。
是故經云：勿輕未學，敬學如佛。唯有智慧，可破煩惱。若稱量者，則為自傷。唯佛智慧，乃能明了。如此事者，非我所知。即於破戒人中不生瞋恚輕慢之心。
又舊雜譬喻經云：昔有一鼈遭遇枯旱，湖澤乾竭，不能自致有食之池。時有大鶴集住其邊，鼈從求哀，乞相濟度。鶴啄銜之，飛過都邑。鼈不默聲，問此何等，如是不止。鶴便應之，口開鼈墮，人得屠食。夫人愚頑，不謹口舌，其譬如是。
又法句喻經云：佛告婆羅門：世有四事，人不能行。行者得福，不致此貧。何謂為四？一者、年盛力壯，慎莫憍慢。二者、年老精進，不貪婬泆。三者、有財珍寶，常念布施。四者、就師學問，聽受正言。如此老公不行四事，謂之有常，不計成敗。一旦離散，譬如老鶴守此空池，永無所得。於是世尊即說偈言：
晝夜慢墮，老不止婬，有財不施，
不受佛言。有此四弊，為自侵欺。
咄嗟老至，色變作耄。少時如意，
老見蹈賤。不修梵行，又不富貴。
老如白鶴，守伺空池。既不守戒，
又不積財。老羸氣竭，思故何逮。
老如秋葉，行穢繿縷。命疾脫至，
不用後悔。
頌曰：
思慎始終，務存正己。口無二言，
心無妄起。少欲知足，妄懷彼此。
戰戰兢兢，誡勗憂喜。
漢下邳周式甞至東海，道逢一吏，持一卷書求寄載。行十餘里，謂式曰：吾暫有所過，留書寄君船中，慎勿發之。去後，式盜發視書，皆諸死人錄，下條有式名。須臾吏還，式首視書，吏怒曰：故以相告，而勿視之。式叩頭流血。良久，感卿遠相載，此書不可除卿，今日已去，還家三年，勿出門，可得度也。勿道見吾書。式還不出，已二年餘，家皆怪之。隣人卒亡，父怒，使往吊之。式不得止。適出門，便見此吏。吏曰：吾令汝三年勿出，而今出門，知復奈何？吾求不見，連相為得鞭杖。今已見汝，無可奈何。後三日日中，當相取也。式還，洟泣具道如此。父故不信，母晝夜與相守洟泣。至三日日中時，見來取，便死。
漢時會稽句章人至東野還，暮不及門，見路傍小屋然火，因投宿止。有一少女不欲與丈夫共宿，呼隣人家女自伴。夜共彈箜篌，歌戲曰：
連綿葛上藤，一緩復一絙。
汝欲知我姓，姓陳名阿登。
明至東郭外，有賣食母在肆中。此人寄坐，因說昨所見。母聞阿登，驚曰：此是我女，近亡，葬於郭外。
漢時諸暨縣吏吳詳者，憚役委頓，將投竄深山。行至一溪，日欲暮，見年少女子綵，衣甚端正。女云：我一身獨居，又無鄉里，唯有一孤嫗，相去十餘步耳。詳聞甚悅，便即隨去。行一里餘，即至女家。家甚貧陋，為詳設食。至一更竟，聞一嫗喚云：張姑子。女應曰：諾。詳問：是誰？答云：向所道孤獨嫗也。二人共寢息。至曉雞鳴，詳去，二情相戀，女以紫巾贈詳，詳以布手巾報。行至昨所應處過溪，其夜水大瀑溢，深不可涉。乃迴向女家，覩不見昨處，但有一塚耳。
晉義興人姓周，永和年中出都，乘馬從兩人行。未至村，日暮，道邊有一新小草屋，見一女子出門望，年可十六七，姿容端正，衣服鮮潔。見周過，謂曰：日已暮，前村尚遠，臨賀詎得至。周便求寄宿，此女為然火作食。向有一更，聞外有小兒喚阿香聲。女應曰：諾。尋云：官喚汝推雷車。女乃辭行云：今有事當去。夜遂大雷雨。向曉女還。周既上馬，看昨所宿處，正見一新塚，塚口有馬屎及餘草。周甚驚惋。至後五年，果作臨賀大守。
晉淮南胡茂回，此人能見鬼，雖不喜見，而不可止。後行至楊州，還歷陽。城東有神祠中正，值民將巫祝祀之。至須臾頃，有群鬼相叱曰：上官來。各迸走出祠去。迴顧，見二沙門來，入祠中。諸鬼兩兩三三相抱持，在祠邊草中望，伺望沙門，皆有怖懼。須臾，沙門去後，諸鬼皆還祠中。回於是信佛，遂精誠奉佛。
宋時豫章胡庇之甞為武昌郡丞。宋元嘉二十六年入廨，便有鬼怪。中宵籠月，戶牖少開，有人倚立戶外，狀似小兒。戶閉，便聞人行，如著木屧聲，看則無所見。如此甚數。二十八年三月，舉家悉得時病。空中語，擲瓦石，或是乾土。夏中病者皆著，而語擲之勢更猛。乃請道人齋戒，竟夜轉經。倍來如雨，唯不著道人及經卷而已。秋冬漸有音聲，瓦石擲人，肉皆青黯，而不甚痛。庇之有一老嬭，好罵詈鬼，在邊大嚇。庇之迎祭酒上章，施符驅逐，漸復歇絕。至二十九年，鬼復來，劇於前。明年，承廨火頻四發，狼狽澆沃，並得時死。鬼每有聲如犬，家人每呼為吃嚂。後忽語，吾似吳。三更叩戶。庇之問：誰也？答曰：程邵陵。把火出看，了無所見。數日二更中，復戶外叩掌。便復罵之。云答：君勿罵我。我是善神，非前後來者。陶御史見遣報君。庇之云：我不識陶御史。鬼云：陶敬玄，君昔與之周旋。庇之云：吾與之在京日，伏事衡陽，又不甞作御史。云：陶今處福地，作天上御史，前後相侵，是沈公所為。此廨本是沈宅，來看宅，聊復語擲狡獪，忿君攘却太過，乃至罵詈，命婢使無禮向之。復令祭酒上章，苦罪狀之，事徹天曹。沈今上天言：君是佛三歸弟子，那不從佛家請福，乃使祭酒上章。自今唯願專意奉法，不須與惡鬼當相困。庇之請諸尼讀經，仍齋訖。經一宿後，復聞戶外御史相聞：白胡承，見沈相訟甚苦。如其所言，君頗無理。若能歸誠正覺，習經持戒，則群邪屏絕。依依曩情，故相白也。
宋泰始中，有張乙者，被鞭，瘡痛不歇。人教之燒死人骨末以傅之。雇同房小兒登崗取一髑髏，燒以傅瘡。其夜戶內有鑪燒火此小兒守火，空中有物按小兒頭內火中，罵曰：汝何以燒我頭，今以此火償汝。小兒大喚曰：張乙燒耳。答曰：汝不取與張乙，張乙那得燒之。按頭良久，髮燃都盡，皮肉燋爛，然後捨之。乙大怖，送所餘骨埋于故處，酒肉醊之，無復災異也。
宋襄城李頤，其父為人不信妖邪。有一宅，由來凶不可居，居者輒死。父便買居之，多年安吉，子孫昌熾。為二千石，當徙家之官。臨去，請會內外親戚。酒食既行，父乃言曰：天下竟有吉凶不。此宅由來言凶，自吾居之，多年安吉，乃得遷官。鬼為何在？自今已後，便為吉宅，居者住正，心無所嫌也。語訖如廁，須臾，見壁中有一物如卷席大，高五尺許，正白。便還，取刀斫之，中斷，便化為兩人。復橫斫之，又成四人。便奪取刀，反斫李殺。持刀至座上，斫殺其子弟。凡姓李必死，唯異姓無他。頤尚幼在抱，家內知變，乳母抱出後門，藏他家。止其一身獲免。頤字景真，位至湘東太守。
周宣帝宇文贇在東宮時，武帝訓篤甚嚴，常使官者成慎監察之。若有纖毫罪失，匿而不奏，許慎以死。於是慎常陳太子不法之事，武帝杖太子百餘。及即位，顧見膊上杖瘢，乃問成慎所在。慎于時已出為郡，遂勅追之。至便賜死。慎奮厲曰：此是汝父所為，成慎何罪。勃逆之餘，濫以見及。死若有知，終不相放。于時宮掖禁忌，相逢以目，不得輒共言笑。分置監官記錄愆罪。左皇后下有一女子欠伸淚出，因被奏劾，謂其所思憶。便勅對前考竟之。初打頭一下，帝便頭痛。次打項一下，帝又項痛。遂大發怒曰：此是我怨家。乃使拉折其腰，帝即腰痛。其夜出南宮，病遂漸增。明旦早還，患腰不得乘馬，御車而入。所殺女子處有黑暈，如人形，時謂是血。隨掃刷之，旋復如故，如此再三。有司掘除舊地，以新土埋之。一宿之間，亦還如本。因此七八日，舉身瘡爛而崩。及初下屍，諸床並曲，牢不可脫。唯此死女子所臥之床，獨是直脚，遂以供用。蓋亦鬼神之意焉。帝崩去成慎死僅二十許日。
齊京師靈根寺有釋慧豫，黃龍人。來游京師，止靈根寺。少而務學，遍訪眾師，善談論，美風則。每聞臧否人物，輒塞耳不聽。先誦大涅槃、法華、十地，又習禪業，精於五門。甞寢見有三人來扣戶，並衣冠鮮潔，執持華蓋。豫問：覓誰？答云：法師應死，故來奉迎。豫曰：小事未了，可申一年不？答云：可爾。至明年滿一周而卒。是歲齊永明七年，春秋五十有七。
唐雍州長安縣高法眼，是隋代僕射高頴之玄孫。至龍朔三年正月二十五日向中臺參選，日午還家，舍在義寧坊東南隅，向街開門。化度寺東，即是高家。欲出子城西順義門，城內逢兩騎馬逐後。既出城已，漸近逼之。出城門外，道北是普光寺。一人語騎馬人云：汝走捉普光寺門，勿令此人入寺，恐難捉得。此人依語，馳走守門。法眼怕不得入寺，便向西走，復至西街金城坊南門。道西有會昌寺，復加四馬。騎更語前二乘馬人云：急守會昌寺門。此人依語，走捉寺門。法眼怕急，便語乘馬人云：汝是何人？敦逼於我。乘馬人云：王遣我來取汝。法眼語云：何王遣來？乘馬人云：閻羅王遣來。法眼既聞閻羅王使來，審知是鬼，即共相拒。鬼便大怒云：急截頭髮。却一鬼捉刀即截法眼兩髻，附肉落地。便至西街悶絕，落馬暴死。不覺既至大街要路，踟蹰之間，看人逾千。有巡街果毅，瞋守街人何因聚眾。守街人具述逗留。次西街首，即是高宅，便喚家人輿向舍。至明始蘇，便語家內人云：吾入地獄，見閻羅王，昇大高座，瞋責吾云：汝何因向化度寺明藏師房內食常住僧菓子。宜吞四百顆熱鐵丸，令四年吞了。人中一日當地獄一年，四日便了。從正月二十六日至二十九日便盡，或日食百顆。當二十六日惺了之時，復有諸鬼取來，法眼復共鬼鬪相趁，力屈不加，復悶暴死。至地獄令吞鐵丸，當吞之時，咽喉開縮，身體燋捲，變為紅色，吞盡乃蘇。蘇已，王又語言：汝何因不敬三寶，說僧過惡。汝吞鐵丸盡已，宜受鐵犁耕舌一年。至二十九日，既吞鐵丸了，到正月三十日平旦復死，至地獄中，復受鐵犁耕舌。自見其舌長數里，傍人看見吐出一尺餘。王復語獄卒：此人以說三寶長短，以大鐵斧截却舌根。獄卒斫之不斷。王復語云：以斧細剉其舌，將入鑊湯煮之。煮復不爛。王復怪問所由。法眼啟王云：臣曾讀法華經。王初不信，令檢功德部，見案內有讀法華經一部。王檢知實，始放出來。其人見在，蘇惺如舊。觀者如市，見者發心。合門信敬，勵志精勤，檀忍不虧，誡誠無倦。京城道俗共知，不煩引證。
夫謬之於空談，不如證之於事實；聞之於髣像，不如決之於耳目。故信不如學，言不如行。所以研機適理，寔極聖之洪基；息緣儉務，是至人之大量。不樹無方之心，寧有不窮之應。是以一毫一粒，而意濟四生；一念一彈，而常資六度。斯則功超半息，發彌來際。抱素儉約，而亦德逾高範也。
如新婆沙論云：問：諸弟子中大迦葉波少欲喜足，具杜多行。薄矩羅少病節儉，具淨戒行。此二何別？答：尊者大迦葉波所得飲食，若麁若妙，隨次第食，無所簡別。猶如良馬，隨得而食。尊者薄矩羅所得飲食，或麁或妙，簡去妙者，而食麁者。如契經說有四聖種：一、依隨所得食喜足聖種，二、依隨所得衣喜足聖種，三、依隨所得臥具喜足聖種，四、依有無有樂斷樂修聖種。
又中阿含經云：爾時有一異學，是尊者薄拘羅未出家時親善朋友。往詣薄拘羅所，請問其義。薄拘羅因為說之。我於此正法律中學道以來八十年，未曾起欲想。我持糞掃衣來已八十年，亦無起貢高想。亦未曾憶受居士衣，未曾割截作衣，未曾倩他比丘作衣，未曾用針縫衣，未曾持針線囊乃至一縷。我乞食來已八十年，亦無起貢高想。亦未曾受居士請，亦未曾超越乞食，未曾從大家乞食，於中當得淨好極妙豐饒食噉含消。未曾視女人面，未曾入比丘尼房中，未曾憶與比丘尼共相問訊，乃至道路亦不共語。未曾畜沙彌，未曾憶為白衣說法乃至四句偈，未曾有病乃至彈指頃頭痛者，未曾憶服藥乃至一片訶梨勒。我結跏趺坐，於八十年未曾倚壁倚樹。我於三日夜中得三達證。我結跏趺坐而般涅槃。是謂尊者薄拘羅未曾有法。
又僧祇律云：達膩伽羅漢深自慶慰而說偈言：
欲得寂滅樂，當習沙門法。
止則支身命，如蛇入鼠穴。
欲得寂滅樂，當習沙門法。
衣食繫身命，精麁隨眾得。
欲得寂滅樂，當集沙門法。
一切知止足，專修涅槃道。
又舊雜譬喻經云：昔有比丘於空閑樹下坐禪行道，樹上有一獼猴，見比丘食，下住其邊。比丘以飯與之，獼猴得食，輒行取水，以給澡洗。如是連月。後日食竟，忽忘不留。獼猴以不得食，大怒，取比丘袈裟上樹裂破。比丘忿之，以杖誤中，獼猴即死。餘數獼猴並來共輿死獼猴，到佛寺中。比丘僧知必有所以，推問其意。比丘具說。於是佛教自從今日比丘每食，皆當割省留餘，以施蠢動，不得盡之。
又五分律云：佛告比丘：乃往去世於殑伽河邊，有一仙人，住於石窟。爾時龍王日從水出，以身七匝圍繞仙人。舒頭在上，下向敬視仙人。仙人游行，弟子守窟。龍亦如前日來恭敬。弟子怖畏，即大羸瘦。我於爾時行菩薩道，游行殑伽河邊，見如此，即故問意。具答如是。我復問言：汝今欲不復見龍耶？答言：爾。又問：汝見龍胭下有何等物？答言：有摩尼珠。吾復語言：龍若來時，汝便合掌向龍作如是語：我今須汝胭下摩尼寶珠，願以施我。爾時仙人弟子聞我語已，龍從水出，便從索之。龍聞乞珠，不前不却，默然而住。時仙人弟子復為龍王說偈言：
龍王今須汝，胭下摩尼珠。
意甚愛樂之，如何默無言。
龍即以偈答言：
我一切所須，皆由此珠得。
汝今從吾乞，永絕不復來。
如火急爆聲，使人心恐懼。
我今聞汝言，惶怖逾於此。
於是世尊引古說偈：
乞者人不愛，數則致怨憎。
龍王聞乞聲，一去不復還。
又告比丘：過去世時有迦夷國王，好喜布施，給諸窮乏。時有梵志，王甚愛重，未甞從王有所求乞。爾時彼王為說偈言：
人皆從遠來，無妨從吾乞。
而汝今在此，不求有何意。
梵志即以偈答言：
乞者人不喜，不與致怨憎。
所以默無求，恐離親愛情。
王復說偈答言：
乞非傷德行，亦無身口過。
損有以補無，何為而不索。
梵志復以偈答言：
賢人不言乞，言乞必不賢。
默然不有求，是謂為大人。
時王聞說賢人之偈，心大歡喜，即以牛王一頭及餘千牛而施與之。
頌曰：
六情無憍恣，四攝啟幽心。
儉約避人物，偃息慕山林。
曲澗停騶響，交枝落幔陰。
池臺聚凍雪，簷牖參歸禽。
石采無新故，峯形詎古今。
大車何杳杳，奔馬送駸駸。
何以修六念，虔誠在一音。
未汎慈舟寶，徒勞抒海深。
晉羅浮山有單道開，姓孟，燉煌人。少懷栖隱，誦經四十餘萬言。絕穀餌柏實，柏實難得，復服松脂。後服細石子，一吞數枚，數日一服。或時多少噉薑椒。如此七年後，不畏寒暑，冬袒夏溫，晝夜不臥。開學十人，共契服食，十年之外，或死或退，唯開全志。進陵太守遣馬迎開，開辭能步行，三百里路，一日早至。山樹諸神或現異形試之，初無懼色。以石虎建武十二年從西平來，一日行七百里。至南安，度一童子為沙彌，年十四，稟受教法，行能及開。時太史奏虎云：有仙人星現，當有高士入境。虎普勅州郡，有異人令啟開。其年冬十一月，秦州刺史上表送開。初止鄴城西法綝祠中，後徙臨漳昭德寺。於房內造重閣坐禪。虎資給甚厚，開皆以慧施。時樂仙者多來諮問，開都不答，迺為說偈云：
我矜一切苦，出家為利世。
利世須學明，學明能斷惡。
山遠糧粒難，作斯斷食計。
非是求仙侶，幸勿相傳說。
佛圖澄曰：此道士觀國興衰，若去者當有大災。至石虎太寧元年，開與弟子南度許昌。虎子姪相殺，鄴都大亂。至晉升平三年，來之建鄴，俄而至南海，後入羅浮山。獨處茅茨，蕭然物外。春秋百餘歲，卒于山舍。勅弟子以屍置石穴中，弟子廼移之石室。有康泓者，昔在北㵎，聞開弟子敘開昔在山中，每有神仙來去，廼遙心敬挹。及後役南海，親與相見。側席鑽仰，稟聞備至。廼為之傳贊曰：
蕭哉若人，飄然絕塵。外軌小乘，
內暢空身。玄象暉曜，高步是臻。
飡茹芝英，流浪巖津。
晉興寧元年，陳郡袁宏為南海太守，與弟頴叔及沙門支法防共登羅浮山。至石室口，見開形骸及香火瓦器猶存。宏曰：法師業行殊群，正當蟬蛻耳。迺為贊曰：
物俊招奇，德不孤立。遼遼幽人，
望巖凱入。飄飄靈仙，茲焉游集。
遺屣在林，千載一襲。
後沙門僧景、道漸等並欲登羅浮，竟不至頂。
唐曹州離狐人杜智揩，少好釋典，不仕不妻娶。被僧衣服，隱居泰山，以讀誦為事。貞觀二十一年，於山中遇患垂死，以袈裟覆體，昏然如夢。見老母及美女數十人，屢來相擾。智揩端然不動。群女漸相逼斥，並云：輿將擲置北㵎裏。遂總近前，同時執捉。有攬著袈裟者。遂齊聲念佛，却後懺悔。請為造阿彌陀佛，并誦觀音菩薩三十餘遍。少間遂覺，體上大汗，便即瘳愈。
夫形骸多患，理須嚴誡；根識昏沈，宜常警策。故經曰：無以睡眠因緣，令一生空過，無所得也。但有身則為患本，無身則患滅。故禮無不敬，傲不可長。若縱傲高，彌增墮慢，徒施攻擊，無奈患憂。口是刀斧之門，禍累之始。心懷毒念，口施毒言，身行毒業。興斯三業，彌招四趣。故書云：一言可以興邦，一言可以喪國。又言行是君子之樞機。樞機之發，榮辱之主。意為業本，身口由發。所以先除凶懷，袪邪務正。故知可惡川流，事由心造。何以知然？若瞥緣心起，故口發惡言。言由意顯，靡惡不為。故成實論云：離心無思，則無身口業也。
如維摩經云：故以若干苦切之言，乃可入律。書云：聞諫如流。斯言可錄。佷戾不信，惡馬難調。撫膺多愧，常以自箴。庶有聞論，致序心曲。今欲緘其言而整其身者，未若先挫其心而次折其意。
故經云：制之一處，無事不辦。譬如金山之窟，狐兔所不敢停；渟淵澄海，蛙龜所不肯宿。故知潔其心而淨其意者，則三塗報息，四德常滿。防意如城，守口如瓶。可謂金河遺寄，屬在伊人。玉門化廣，信於斯矣。既策斯三業，則能除四患。何等四患？謂生、老、病、死也。
故受胎經云：眾生受胎之時，備盡艱難。冥冥漠漠，狀若浮塵。十月將滿，母胎知苦，業風催促，頭向產門。墮地鞭觸，如在刀山。風激冷觸，如似寒氷。當爾之時，生為實苦。
又涅槃經云：譬如燈炷，唯賴膏油，膏油既盡，勢不久停。人亦如是，唯賴壯膏，壯膏既盡，衰老之炷，何得久住。
又出曜經：佛說老苦偈云：
少時意盛壯，為老所見過。
形衰極枯槁，氣竭憑杖行。
又佛說死苦偈云：
氣絕神逝，形骸蕭索。
人物一統，無生不終。
又涅槃經云：夫死者於嶮難處無有資糧，去處縣遠，而無伴侶。晝夜常行，不知邊際。深邃幽暗，無有燈明。入無門戶，而有處所。雖無痛處，不可療治。往無遮止，到不得脫。
又無量壽經云：獨生獨死，獨來獨去，苦樂之地，身自當之，無有代者。幽幽冥冥，別離長久，道路不同，會見無期。甚難甚難，復得相值。
夫生則親族歡聚，盡慈愛之和；死則朝亡暮殯，便有恐畏分離之狀。歌哭相送，往者不知，反室空堂，寂滅無覩。存亡有無，變化俄頃。故出曜經：佛重說死苦偈云：
命如果待熟，常恐會零落。
已生皆有苦，孰能致不死。
猶如死囚，將詣都市。動向死道，
人命如是。如何駛流，往而不返。
人命如是，逝者不還。
又出曜經云：昔有梵志兄弟四人，皆得五通，自知命促，七日必死。兄弟議曰：我等兄弟神通自在，能以神力翻覆天地，現極大手捫摸日月，移山住流，無所不辦。寧當不能避此難也第一兄曰：吾入大海，上下平等，正處中間。無常殺鬼，安知我處。第二弟言：吾入須彌山腹中間，還合其表,使無際現。無常殺鬼，焉知我處。第三弟言：吾處虛空，隱形無跡。無常殺鬼，安知我處。第四弟言：吾當隱在大市之中，眾人猥鬧，各不相識。無常殺鬼，趣得一人，何必取吾。四人議訖，相將辭王而白王曰：吾等計算餘命日促，各欲逃走，欲求多福。王尋告曰：善進其德。於是別去，各適所至。七日期滿，各從其處而皆命終。佛以天眼見四梵志避於無常，各求度世，皆已命終，而說偈言：
非空非海中，非入山石間。
無有地方所，脫之不受死。
又增一阿含經云：爾時世尊在舍衛國東鹿母園中，與大比丘眾五百人俱。是時世尊七月十五日於露地敷坐，比丘僧前後圍繞。佛告阿難曰：汝今速擊揵椎，今七月十五日是受歲之日。阿難叉手便說此偈：
淨眼無餘等，無事而不練。
智慧無染著，何等名受歲。
世尊以偈報曰：
受歲三業淨，身口意所作。
兩兩比丘對，自陳所作短。
還自稱名字，今日眾受歲。
我亦淨意受，唯願原其過。
是時阿難聞已歡喜，即升講堂，手執揵椎，而說此偈：
降伏魔力怨，除結無有餘。
露地擊揵椎，比丘聞當集。
諸欲聞法人，度流生死海。
聞此妙響音，盡當運集此。
爾時阿難擊揵椎已，至世尊所，白世尊言：今正是時。唯願世尊，何所勅使。是時世尊告阿難曰：汝隨次坐，當坐草座。時諸比丘各坐草座。是時世尊默然觀諸比丘已，便勅諸比丘：我今欲受歲。我無過咎於眾人乎？又不犯身口意耶？如來說此語已，諸比丘默然不對。是時再三告諸比丘已。時尊者舍利弗即從座起，長跪白世尊言：諸比丘眾觀察如來無身口意過。世尊今日不度者度，不脫者脫，不般涅槃者令般涅槃，無救者為作救護，盲者為作眼目，為病者作大醫王，三界獨尊無能及者。以此事緣，如來無咎於眾人，亦無身口意過。是時舍利弗白世尊言：我今自陳，無咎於如來及比丘僧乎？世尊告曰：汝舍利弗都無身口意所作非行，汝今智慧無能及者。汝今所說，常如法義，未曾違理。是時舍利弗白佛言：此五百比丘盡當受歲，盡無咎於如來乎？世尊告曰：亦不責此五百比丘身口意。此舍利弗大眾之中，極為清淨，無瑕穢。今此眾中最小下座得須陀洹，必當上及不退轉法。以是之故，我不恐責此眾。
又佛本行經云：爾時釋種宗族士眾一切合有九萬九千及迦毘羅婆蘇都城所居人民，從城共往，欲見如來。世尊遙見輸頭檀王與諸大眾嚴備而來，即作是念：我若見彼，不起迎奉，人當說我：此豈戒行果報人乎！云何見父不起迎逆。我今若見父及大眾，起往迎者，彼等獲得無量大罪。若我今者持其威儀在此住者，彼等於我不生敬心。如來作此三種念觀，見有如此三種因緣，思量如是三種義已，從座而起，飛騰虛空，現種種神變。令大眾生信，並皆入道。
又梵網經云：若佛子應如法次第坐，先受戒者在前坐，後受戒者在後坐。不問老少、比丘、比丘尼、貴人、國王、王子，乃至黃門奴婢。皆應先受戒者在前坐，後受戒者次第而坐。莫如外道癡人，若老若少，無前無後，坐無次第，兵奴之法。我佛法中，先者先坐，後者後坐。而菩薩不次第坐者，犯輕垢罪。若佛子常行教化，大悲心，入檀越貴人家，一切眾中，不得立為白衣說法。應白衣眾前高座上坐。法師不得地立為四眾白衣說法，若說法時，法師高座，香華供養。四眾聽者下坐，如孝順父母，敬順師教，如事火婆羅門。其說法者，若不如法，犯輕垢罪。
又善見論云：弟子參師當避六處：一、不得當前，二、不得當後，三、不得太遠，四、不得太近，五、不得處高，六、不得上風立。問曰：四種身儀若坐、立、行、臥，何故但云一面立？答曰：為參故不應行，為恭敬不應坐，為供養故不應臥。
又三千威儀云：欲上床有五事：一、當徐却踞床，二、不得匍匐上，三、不得使床有聲，四、不得大拂拭床席使有聲，五、洗足未燥當拭之。在床上有五事：一、不得大吹，二不得叱咤喑噫，三、不得歎息思念世間事，四、不得狗群臥，五、欲起坐當以時。若意走不定，當自責本起。又臥有五事：一、當頭首向佛。二、不得臥視佛。三、不得雙申兩足。四、不得向壁臥，亦不得伏臥。五、不得竪兩膝，要當拘手檢兩足，累兩膝。又臥起欲出戶有五事：一、起下床不使床有聲。二、著履先當抖擻。三、正住著法衣。四、欲開戶先三彈指，不得使戶有聲。五、戶中有佛像，不得背出，當還向戶而出，出不得住與人言。
又正法念經云：孔雀菩薩為諸天眾說調伏法，若在家出家，若老若少，調伏相應，以此莊嚴。如出家之人，初以袈裟而自調伏，當行七事：一者、如其國法受糞掃衣，在家之人所棄之衣。若在塚間有死人衣，死屍所壓，則不應取。若於塚間得破壞衣，則應受用。是名袈裟調伏之法。第二、若入聚落，觀地而行，前視一尋。念佛影像，一心正念，諸根不亂。不觀一切所須之具，不與女人言論，不抱小兒，不數動足，亦不動臂及其床座。不手摩頭，不數整衣，不抖擻袈裟，不按摩手，亦不彈指。是名第二調伏之法。第三、若入施主家，於飯食時齊腕澡手。若受食時，不大舒手，當前一肘。不滿口食，亦不太少。若所摶飯，不大不小。不大張口，不令有聲。所應之食，但食二分。食知止足，不觀他鉢而生貪心。所受飲食，不懷他心。自觀其鉢，不左右顧視。是名第三調伏之法。第四、若於食時，若於聚落或於城邑，先所見食，不生心念，不數言說，亦不悕望。所受敷具，如法受畜，不求上勝。是名第四調伏之法。第五、一切所作不倚不著，不惜身命。於所用具，不多聚積，不行邊方危怖之處，不異服飾，不偏樂於一家往返。是名第五調伏之法。第六、不斷草木及掘生地，不著雜色革屣、雜色衣服，不破他戒，不謗不說，心不悕望。王者之饍，心不甘著。不親近於喜鬪比丘。是名第六調伏之法。第七、若有同意同法，應當親近利益。若於山窟樹下露地，常修行空無相無願。是名第七調伏之法。若有比丘能如是行，則能拾離一切諸縛，而得解脫。
又雜寶藏經云：佛初出家夜，佛子羅睺始入于胎。初成道夜，生羅睺羅。舉宮婇女，咸皆慚恥。怪哉大惡！耶輸陀羅不慮是非，輕有所作，不自愛慎。令我舉宮都被染污。悉達菩薩久已出家，今卒生子，甚為恥辱。時有釋女名曰電光，是耶輸姨母之女，椎胸拍髀，呵罵耶輸。汝於尊親，何以自損！太子出家，已經六年，生此小兒，甚為非時，從誰而得？辱我種族，不護惡名。淨飯王于時在樓，見此大地六種震動。見是相已，謂菩薩死，憂箭入心。聞于宮中，舉聲大哭。王倍驚怖，謂太子死。走使女問：是何哭聲？女白王言：太子不死。耶輸陀羅今產一子，舉宮慚愧，是何哭耳。王聞是語，倍增憂惱，發聲大哭。揚聲大喚：怪哉醜辱！我子出家已經六年，云何今日而方生子？時彼國法，擊鼓一下，一切運集。九萬九千諸釋悉會。即喚耶輸，陀羅著白淨衣，抱兒在懷，都不驚怕，於親黨中，抱兒而立。諸釋咸忿，叱爾凡鄙：有何面目，我等前立！宜好實語，竟為何處而得此子？耶輸陀羅都無慚恥，正直而言：從彼出家釋種名曰悉達而得此子。王言：我子悉達本在家時，聞有五欲，耳尚不聽，況當有欲而生於子。實是諂曲，非正直法。以此謗毀，王極大瞋，問諸釋言：云何苦毒殺害？復有釋言：如我意者，當作火坑，擲置火中，使其母子都無遺餘。諸人皆言：此事最良。即掘火坑，以佉陀羅木積於坑中，以火焚之。即將耶輸至火坑邊。時耶輸見火，方大驚怖，譬如野鹿獨在圍中，四向顧望，無可恃怙。耶輸自責，既自無罪，受斯禍患。遍觀諸釋，無救己者。抱兒歎念菩薩言：汝有慈悲，憐愍一切，天龍鬼神，咸敬於汝。今我母子薄於祐助，無過受苦。云何菩薩不見留意，何故不救我之母子今日危厄！即時向佛，一心敬禮，復拜諸釋，合掌向火而說實語:我此兒者，實不從他而有此子。若實不虛，六年在我胎者,火當消滅，終不燒害我之母子。作是語已，即入火中。而此火坑變為水池，自見己身處蓮華上，都無恐怖，顏色和悅，合掌向諸釋言：若我虛妄，應即燋死。以今此兒實菩薩子，以我實語得免火患。有諸釋言：視其形相不驚不畏，而此火坑變為清池。以此驗之，知其無過。時諸釋等將耶輸陀羅還歸宮中，倍加恭敬。為索乳母，供事其子，猶如生時，等無有異。祖白淨王愛重深厚，不見羅睺，終不能食。若憶菩薩，抱羅睺羅用解愁念。略而言之，滿六年已，白淨王渴仰於佛，遣往請佛。佛憐愍故，還歸本國，來到釋宮。變千二百五十比丘皆如佛身，光相無異。耶輸陀羅語羅睺羅：誰是汝父，往到其邊。時羅睺羅禮佛已訖，正在如來右足邊立。如來即以手摩羅睺羅頂，即說偈言：
我於生眷屬，及以所生子，
無有偏愛心,但以手摩頂。
我盡諸結使，愛憎永除盡，
汝等勿懷疑，於子生猶豫。
此亦當出家，重為我法子。
略言其功德，出家學真道，
當成羅漢果。
頌曰：
業風常泛濫，苦海濤波聲。
漂我常游浪，遠離涅槃城。
忽遇慈舟至，運我出愛瀛。
是知高慕友，懲過改凡情。
罪垢蒙除結，神珠啟闇冥。
釋門光麗景，俗務苦重縈。
冀除昏五蓋，方寤六塵輕。
自非乘寶輅，何以息焰寧。
宋京師祇桓寺有釋僧苞，本是京兆人。少在關受學什公。宋永初中游北徐，入黃山精舍。復造靜、定二師進業。仍於彼建三七普賢齋懺。至第十七日，有白鶴飛來，集普賢座前，至中行香畢乃去。至二十一日將暮，又有黃衣四人，繞塔數匝，忽然不見。苞少有志節，加復祥感，故匪懈之情，因之彌勵。日誦萬餘言經，常禮數百拜佛。後東下京師，正值祇桓寺發講，法徒雲聚，士庶駢席。苞既初至，人未有識者。乃乘驢往看，衣服垢弊，貌有風塵。堂內既窄，坐驢韀於戶外。高座釋題適竟，苞始欲厝言，法師便問：客僧何名？答云：名苞。又問：盡何所苞？答曰：高座之人，亦可苞耳。乃致問數番，皆是先達思力所不逮。高座無以抗其詞，遂遜退而止。時王弘、范泰聞苞論義，歎其才思，請與交言。仍屈住祇桓寺，開講眾經，法化相續。陳郡謝靈運聞風而造焉。及見苞神氣，彌深歎伏。或問曰：謝公何如苞曰:靈運才有餘,而識不足，抑不免其身矣。苞甞於路行，見六劫被錄，苞為說法，勸念觀世音。群劫以臨危之際，念念懇切。俄而送吏飲酒共醉，劫解枷得免焉。宋元嘉中卒。
齊梁州薛河寺釋僧遠，不知何許人。為性疏誕，不修細行，好逐流宕，歡宴為任。以齊武平五年，夢見大人齒屑齒責之曰：汝是出家人，面目如此，蓬縱造惡，何不取鏡自照。遠忽覺，驚悸流汗。至曉以盆水自照，乃見眼邊烏點，謂是垢污，便洗拭之，眉毛一時隨手落盡。因自咎責，奈此殃譴。遂改常習，返形易性，弊衣破履，一食長齋。遵奉律儀，昏曉行悔，悲淚交注。經一月日，又夢前人含笑謂曰：知過能改，是謂智人。赦汝前愆，勿復相續。忽驚喜覺，流汗遍身，面目津潤，眉毛漸出。遠於一身，頻感兩報，信知三世苦樂不虛。自後竭情，時不暫怠，鄉川所歸，卒於本土。
隋相州大慈寺釋洪獻，少履道門，早明律檢。聽涉勞頓，遂兩目俱暗。既無前導，常處房中，禮誦為業，不輟晨夕。開皇十四年，忽感一神，自稱般若檀越，來從受戒，數致談話。同房曾綱禪師上堂食後，般若乃將綱一幞衣來嚫獻云：勞陳法事，利益不少，微奉衣物，願必受之。獻納櫃中。綱食還房，怪失衣服，搜求寺內，乃於獻所得之。具以告語，綱終不信，猜獻盜之。神遂發撤綱房衣物被案，狼藉滿庭。竿扇秤尺，摧折數段。神於空中語曰：僧綱不好設齋會，供養三寶，我會禍汝，未許放汝。獻感冥報，與般若言及，事同目覩。神語獻曰：伴眾極多，悉在紫陌河上，唯三十人相隨，可令寺家設食。眾僧便於西院會之。神曰：大好飲食，勞費師等。雖然僧綱不起齋供，後會使知。綱無柰之何，恐迫不已，便私費財物，營諸齋福。般若乃曰：既能行福，今相放矣。仍以絹兩匹付獻云：當以一匹施大眾，一匹贈綱師。獻對眾受得，具皆聞見，仍依付領。綱後懲過，彌勤經業，卒於所住。
夫善惡乖背，言行兩違。禍釁從生，怨毒彌重。所以言之者易，行之者難。是故剛柔得中，違順得性。譬鑄劍太剛則折，太柔則卷。欲劍無折，必加其錫；欲劍無卷，必加其金。何者？金性剛而錫質柔。剛柔均平，則為善矣；含性和平，則為嘉矣。故羅雲密行以自調，故聖讚以美譽；提婆麁行以獷惡，故眾毀以過彰。俗書云：西門豹性急，佩韋以自緩；董安于性緩，帶弦以自急。故陰陽調，天地之和也；剛柔均，人物之性也。
如密跡金剛力士經云：阿闍世王問佛言;菩薩仁和,為有幾法,往返周旋,常存和雅，不興麁心。佛言：菩薩仁和有八事法。何謂為八？一、志性質直，而無諛諂。二、性行和雅，常無佞偽。三、心存淳熟，永無虛妄。四、心行堅要，亦無羸劣。五、無迷惑志，存於仁和。六、為世眾祐，受其德行。七、心行了達，而無所著。八、思惟罪福，心無所念。是為八事。於是阿闍世王白佛言：菩薩有幾法行，逮如是力無極之勢？佛言：有十法。何謂為十？一、寧棄身命，勤受正法。二、未曾自大，謙恪下意，禮敬眾生。三、見於剛強難化眾生，立之忍辱。四、見飢饉人，以好美饍而充施之。五、覩諸恐懼，勸慰安之。六、若有眾生得於重疾，療以良藥。七、若有羸劣，人所輕慢，敬念戀之，令無忽易者。八、以淨泥水塗如來廟，補其虧缺。九、見孤苦人，貧匱困厄，常負重擔，使去其難極重之殃。十、若有無護，無所依歸，常將濟之，所語如言，而不變失。是為十事法。
又正法念經云：若有眾生見他親友互相破壞，心懷怨結，能為和合，命終生欲愛天。隨心所念，即得五欲自娛。若有眾生見人破亡，為他抄掠，救令得脫。或於險處教人正道。或疑怖處，令他安隱。命終生正行天，天女供養，受五欲樂。若生人中，生於正見大長者家。若有人能柔軟深心，離一切垢，涅槃解脫，猶如在手。軟心之人，心如白鑞，修行善業，眾人所信。麁獷之人，心如金剛，恒常不忘，怨結之心，行不調伏。眾人所憎，不愛不信。爾時孔雀菩薩以佛經偈而說頌曰：
若人心柔軟，猶如成鍊金。
斯人內外善，速得脫眾苦。
若人心器調，一切皆柔軟。
斯人生善種，猶如良福田。
又呵鵰阿那含經云：阿那含有八事不欲令人知。何等為八？一、不求不欲令人知，二、信不欲令人知，三、自羞不欲令人知，四、自慚不欲令人知，五、精進不欲令人知，六、自觀不欲令人知，七、得禪不欲令人知，八、黠慧不欲令人知。所以不欲令人知者，不欲煩擾於人故。
如佛說一切施主所行檀波羅蜜經云：佛言：過去久遠無央數劫，爾時世有大國王，號字薩和達。爾時布施，有所求索，不逆其意。爾時異國有婆羅門子，少失其父，獨與母姊弟為活，居家貧陋。其母告子：居家困窮，無以自供。汝父在者，當往薩和達王所乞丐，可以自濟。今何不行至彼王所，從求錢寶？兒報母言：我今未有所知，先當學問，然後乃行。母語兒言：今汝家中了無所有，而有學問，爾乃當行。若汝去後，其處空乏，何以自活？兒即語母：我先當假貸索一兩金，可備一歲之糧。母即聽之。便行貸得金一兩，還以與母。乃出家行學，一歲已竟，便來歸家。母見兒還，便逆問言：汝已行詣一切施王所耶？兒復報母言：所學未通，當復更學。母言：前金已盡，當作何計？兒答母言：當更假貸。兒即復往至前所貸金家，向其主說，復欲貸一兩金。金主語兒:汝前取金既未還我，甫復欲索。汝若審復欲得金者，持卿母及姊弟皆以上券，爾乃可得。若至時不畢，當沒汝母及姊弟以為奴婢。便相許可，適作券取持歸付母。復捨家行學，復終一年，所知粗備。欲歸語母，行詣一切施王所，在道中便為債主所索，及母姊弟將歸鎖脚。婆羅門子語債主言：卿雖相繫，正使終年，我無益用。不如相放，我當往詣一切施王所，乞丐得物，還以相償。其主思惟，便解婆羅門子令去。時有異國王軍起兵，欲往取一切施王國。時諸臣白王：今有他國興兵入界，不審大王當作何計？時王自念：人命至短，當歸無常。又我少小已來，好喜布施，慈仁忍辱，無傷害意，不欲與彼共相拒逆。所以者何？但以我一身故，動搖兵眾，設有所中害，實非我宜。便勅諸臣：不須為備，亦勿恐怖。但且嚴出，迎送作禮，恭敬承事，受其教勅，令踰於我。諸臣復白王言：他國入界，云何不備？王默不應。如是至三，王言：不須拒逆，如我前言。諸臣皆言：王勅勿備，我等俱然。王言：大善。各且安家，慎莫勞擾。其王夜半即脫印綬，默亡而去。彼國王入國，即領王位。便募索一切施王，其賞甚重。王遂出國，行五百餘里，遙見婆羅門子。王意即想：此婆羅門子，今者必來索我無疑。時婆羅門子意亦想：此人將無正是一切施王。二人各前，相逢便住。王問婆羅門子言：卿從何來，今欲所至？婆羅門子答言：我欲行至一切施王所。王復問：欲詣一切施王所，欲何求索？婆羅門子報言：少小失父，居甚貧窮，以母及姊弟持行質債，欲從一切施王乞丐錢寶，還贖母姊弟，并得自濟。王便語言：我正是一切施王。婆羅門子問：王儐從所在，而獨行耶？王言：有他國來，欲得我處，是以避之。所以者何？不欲傷害於人兵故。婆羅門子聞王所說，即便躄地而大啼泣，不能自勝。王便前牽婆羅門子，諫曉使起，不須復啼。所求索者，今當相與。婆羅門子言：王今失國，當持何等以相濟乞？王便報言：彼國來王相募甚重。卿今可截我頭，持往與之。在所求索，皆可得也。於是婆羅門子說偈報言：
世間殺父母，命盡墮泥犁。
今加害於王，其罪等無異。
我今實不忍，加惡於大王。
寧令身命盡，終不造逆意。
於是一切施王復語婆羅門子言：卿若不欲取頭者，便可截我鼻耳送之，亦可得賞，恐不中王故也。婆羅門子報王言：如我今日不忍為是。王復語婆羅門子言：若不爾者，便可縛我，送往與之，亦可大有所得。婆羅門子能相，知王還復為王，不為彼害。婆羅門子言：王審欲爾者，可共俱還，臨至本國，乃當相縛。於是王與婆羅門子便共相將，俱還本國，二十餘里。王以欲至，便自反手，語婆羅門子言：卿可縛我。婆羅門子遂乃縛王。一國人民皆聞知，王一切施為他國婆羅門子見縛送。人民大小見王莫不啼哭，躄地崩絕，劇喪父母。遂前詣宮門，諸臣即入白彼王：前所募亡去王一切施者，為婆羅門子所見縛送，今在宮門。彼王即言：便捉見之。一切施王便前入宮。彼王及臣與諸官屬，見一切施王，無不躄地而啼泣者。彼劫人王亦復淚出，而問諸臣：汝輩何以皆啼？諸臣白言：我等見一切施王棄國與王，復持身施與婆羅門子，所作不悔，是故啼耳。彼劫人王聞諸臣各各說是，即便躄地而大啼泣，不能自勝。即問婆羅門子：汝今那得是王？婆羅門子具答王本末因由。彼劫人王聞婆羅門子所說，即復躄地啼淚而言：告勅諸臣，促解王縛，洗浴衣被，著其印綬，還立為王。即還坐領國法如故。於是彼王即長跪叉手讚歎而說偈言：
自在本國時，遙聞大王德。
今來至於此，見尊踰所聞。
巍巍積功德，譬若如金山。
其力堅如是，無能動搖者。
今見王所行，於世甚無雙。
願以國相還，并奉所居界。
願歸得本土，修敬為臣禮。
不敢復憍慢，事王如天尊。
佛告諸比丘：爾時一切施王者，我身是也。彼國王者，舍利弗是。婆羅門子者，調達是。成我六波羅蜜相好功德，皆是調達恩。調達是我善知識，亦為善師。調達却後阿僧祇劫當得作佛，號字提和羅耶。
如雜寶藏經云：佛言：過去久遠有二國王：一是迦尸國王，二是比提醯國王。比提醯王有大香象，以香象力摧伏迦尸王軍。迦尸王作是念言：我今云何當得香象，摧伏比提醯王軍？時有人言？我見山中有一白香象。王聞此已，即便募言：誰能得香象者，我當重賞。有人募言：多集軍眾，往取彼象。象思惟言：若我遠去，父母盲老。不如調順，往至王所。爾時眾人便自將香象向王邊。王大歡喜，為作好屋，具被毾毯炎登，敷著其下。與諸妓女，彈琴鼓瑟，以娛樂之。與象飲食，不肯食之。時守象人來白王言：象不肯食。王自向象所。上古畜生皆能人語。王問象言：汝何故不食？象答王言：我有父母，年老眼盲，無與水草。父母不食，我云何食。象白王言：我欲去者，王諸軍眾無能遮我。但以父母盲老，順王來耳。王今見聽，我去供養父母，終其年壽，自當還來。王聞此語，極大歡喜。我等便為人頭之象，此象乃是象頭之人。先迦尸國人惡賤父母，無供養心，因此象故，王即宣令一切國內若不孝養父母者，當與大罪。尋即放象還父母所，供養父母。隨壽長短，父母喪亡，還來王所。王得白象，甚大歡喜，即時莊嚴，欲伐彼國。象語王言：莫興鬪諍。凡鬪諍法，多所傷害。王言：彼欺凌我。象言：聽我使往，令彼怨敵，不敢欺侮。王言：汝若去者，或能不還。答言：無能遮我使不還者。象即於是往彼國中。比提醯王聞象來至，極大歡喜，自出往迎。既見象已，而語之言：即住我國。象白王言：不得即住。我立身已來，不違言誓。先許彼王，當還其國。汝二國王應除怨惡，自安其國，豈不快乎？即說偈言：
得勝增長怨，負則益憂苦。
不諍勝負者，其樂最第一。
爾時此象說斯偈已，即還迦尸國。從是以後，二國和好。爾時迦尸國王者，今波斯匿王是；比提醯王者，今阿闍世王是。爾時白象者，今我身是也。由我爾時孝養父母故，令多眾生亦孝養父母。爾時能使二國和好，今日亦好。
如僧祇律云：佛告諸比丘：過去世時有城名波羅柰，國名伽尸。有一婆羅門有摩沙豆陳久，煮不可熟，持著肆上，欲賣與他，都無人買。時有一人，家有一態驢，市賣難售。時陳豆主便作是念，我皆以豆買此驢用。便往語言：汝能持驢貿此豆耶？驢主復念：用是態驢為，當取彼豆。即便答言：可爾。得驢已歡喜。爾時豆主便作是念：今得子。便即說頌曰：
婆羅門法巧販賣，陳久氷豆十六年。
唐盡汝薪煮不熟，足折汝家大小齒。
爾時驢主亦作頌曰：
汝婆羅門何所喜，雖有四脚毛衣好。
負重著道令汝知，錐刺火燒終不動。
爾時豆主復說偈言：
獨生千秋杖，頭著四寸針。
能治敗態驢，何憂不可伏。
爾時驢聞復瞋，即說頌曰：
安立前二足，雙飛後兩蹄。
折汝前版齒，然後自當知。
爾時豆主聞驢此頌，復說偈言：
蟁虻毒蟲螫，唯仰尾自防。
當截汝尾却，令汝知辛苦。
爾時驢復以偈答曰：
從先祖已來，行此怡台龍悷法。
今我故承習，死死終不捨。
爾時豆主知此弊惡不可苦語，便更稱譽，以頌答曰：
音聲鳴徹好，面白如珂雪。
當為汝取婦，共游林澤中。
驢聞軟愛語，即復說頌曰：
我能負八斛，日行六百里。
婆羅門當知，聞婦歡喜故。
頌曰：
性愛和柔，賢愚親附。情貪麁獷，
人畜遠慮。外違常策，內順常御。
萬代揚名，千齡久住。
夫以立像表真，化俗彝訓；寄指筌月，出道常規。但以妄想倒情，沿流固習；無思悛革，隨業飄淪。是以涅槃經云：為善清升，譬同爪土；為惡沈滯，喻等地塵。良由六賊俱至，十使交纏。或比行廁畫瓶，或擬危城坯器。故將崩朽宅，三火常然；逃隱空聚，五刀常逐。井河引喻，逼形器於剎那；屠肆牛羊，切性命於漏刻。亦如鼠入脂角，至窮何趣。況復五濁交橫，四山常逼。而能安忍，不生憂悔。所以大聖垂訓，法喻所歸，止在誡約身心，無沿逸慾。鑒舉力勵，專怔省過。但見臨死，眼光失落，眷屬叢聚，對顏難救。嗚呼洟泗，慨彼沈淪。既屬斯苦，何不自誡。過由我生，改不藉他。猶有微善，宅報在人。又逢遺法，親見三寶，脫生惡道，對目莫知。由此悲痛，無由怠墮矣。
如中阿含經云：時有調馬師名曰只尸，來詣佛所，稽首佛足，退坐一面，白佛言：世尊，我觀世間甚為輕淺，猶如群羊。世間唯我堪能調馬。狂逸惡馬，我作方便，須臾令彼態病悉現。隨其態病，方便調伏。佛告調馬師：聚落主，汝以幾種方便調伏於馬？馬師白佛言：有三種法，調伏惡馬。何等為三？一者柔軟，二者麁澁，三者柔軟麁澁。佛告聚落主：汝以三種方便調馬，猶不調者，當如之何？馬師白佛：有不調者，便當殺之。所以者何？莫令辱我。調馬師白佛言：世尊，是無上調御丈夫。為以幾種方便調御丈夫？佛告聚落主：我亦以三種方便調御丈夫。何等為三？一者、一向柔軟，二者、一向麁澁，三者、柔軟麁澁。佛告聚落主：所謂一向柔軟者，如汝所說，此是身善行，此是身善行報。此是口意善行，此是口意善行報。是名天，是名人，是名善趣化生，是名涅槃。是為柔軟。第二、一向麁澁者，如汝所說，是身惡行，是身惡行報。是口意善惡行，是口意惡行報。是名地獄，是名畜生，是名餓鬼，是名惡趣，是名墮惡趣。是名如來麁澁教也。第三、彼柔軟麁澁俱者，謂如來有時說身善行，有時說身善行報。有時說口意善行，有時說口意善行報。有時說身惡行，有時說身惡行報。有時說口意惡行，有時說口意惡行報。如是名天，如是名人，如是名善趣，如是名涅槃，如是名地獄，如是名畜生餓鬼，如是名惡趣，如是名墮惡趣。是名如來柔軟麁澁教。調馬師白佛言：世尊，若以三種方便調伏眾生，有不調者當如之何？佛告聚落主：亦當殺之。所以者何？莫令辱我。調馬師白佛言：若殺生者，於世尊法為不清淨。世尊法中亦不殺生，而今言殺，其義云何？佛告聚落主：如來法中亦不殺生。然如來法中以三種教授不調伏者，不復與語，不教不誡，豈非死耶？調馬師白佛：實爾，世尊。不復與語，永不教誡，真為死也。以是之故，我從今日離諸惡不善業也。聞佛所說，歡喜而去。
又法句喻經云：佛問象師：調象之法有幾？答曰：有三。何謂為三？一者剛鉤鉤口，著其覊靽。二者減食，常令飢瘦。三者捶杖，加其楚痛。由鐵鉤鉤口故，以制強口。由不與食飲故，以制身獷。由加捶杖故，以伏其心。佛告居士：吾亦有三，用調一切。亦以自調，得至無為。一者、以至誠故，制御口患。二者、以慈貞故，伏身剛強。三者、以智慧故，滅意癡蓋。持是三事，度脫一切，離三惡道。
如增一阿含經云：一偈之中便出生三十七品及諸法義。迦葉問言：何等是？時尊者阿難便說此偈：
諸惡莫作，諸善奉行，自淨其意，
是諸佛教。
所以然者，諸惡莫作，戒具之禁，清白之行。諸善奉行，心意清淨。自淨其意，除邪顛倒。是諸佛教，去愚惑想。云何迦葉戒清淨者，意豈不淨乎？清淨者，則不顛倒，以無顛倒，愚惑想滅，諸三十七道品果便得成就。以成道果，豈非諸法乎！
如雜阿含經云：時有異比丘在拘薩羅國人間，止一林中。時彼比丘有眼患，受師教云：應嗅鉢曇摩華。時彼比丘受師教已，往至鉢曇摩池側，於池岸邊，逆風而坐，隨風嗅香。時有天神主此池者，語比丘言：何以盜華，汝今便是盜香賊也。爾時比丘說偈答言：
不壞亦不奪，遠住隨嗅香。
汝今何故言，我是盜香賊。
爾時天神復說偈言：
不求而不捨，世間名為賊。
汝今人不與，而自一向取。
是則名世間，真實盜香賊。
時有一士夫取彼藕根重負而去。爾時比丘為彼天神而說偈言：
如今彼士夫，斷截分陀利。
拔根重負去，便是姦狡人。
汝何故不遮，而言我盜香。
如彼天神說偈答言：
狂亂姦狡人，猶如乳母衣。
何足加其言，且堪與汝語。
袈裟污不現，黑衣黑不污。
姦狡兇惡人，世間不與語。
蠅脚污素帛，明者小過現。
如墨點珂貝，雖小悉皆現。
時彼比丘復說偈言：
善哉善哉說，以義安慰我。
汝可常為我，數數說斯偈。
時彼天神復說偈言：
我非汝買奴，亦非人與汝。
何為常隨汝，數數相告語。
汝今當自知，彼彼饒益事。
如閻羅王五使經云：佛告諸比丘：人生世間，不孝父母，不敬沙門，不行仁義，不學經戒，不畏後世者，其人身死當墮地獄。主者持行白閻羅王，言其過惡。此人不孝等種種諸過，無有福德，不恐畏死。唯王處罰。閻羅王常先安徐，以忠正語，為現五使者而問言：第一，汝不見世人始為嬰兒，僵臥屎尿，不能自護，口不知言，不知好惡。汝見以不？人答：已見。王言：汝自謂不如是。然人神從行，終即有生。雖尚未見，常當為善，自端三業。柰何放心，快志造過？人答：愚暗不知。王言：汝自愚癡，縱意作惡，非是父母師長君天沙門道人等過也。罪自由汝，豈得不樂，今當受之。是為閻王現第一天使也。第二、閻王復問：子為人時，天使次到，汝能覺不？人答：不覺。王曰：汝不見世人年老髮白，齒墮羸瘦，僂步低行，起居任杖不？人答：有是。王曰：汝謂獨免可得不老，凡人已生，法皆老耄。常當為善，端身口心，奉行經戒，柰何自恣？人答：愚癡故爾。王曰：汝自以愚癡作惡，非是父母君天沙門道人過也。罪自由汝，豈得不樂，今當受之。是為閻王現第二天使也。第三、閻王復問：子為人時，豈不見世間男女，身有疾病，身體苦痛，坐起不安，命近憂促，眾醫不療不？人答言：有。王曰：汝可得不病耶？人生既老，法皆當病。聞身強健，當勉為善，奉行經戒，端身口意，奈何自恣？人答：愚暗故爾。王曰：汝自以為愚作惡，非關父母君天沙門道人過也。罪自由汝，豈得不樂，今當受之。是為閻王現第三天使也。第四、閻王復問：子為人時，豈不見世間諸死亡者，或藏其屍，或棄捐之，至於七日，肌肉壞敗，狐狸百鳥皆就食之。凡人已死，身惡腐爛，汝豈不見？人答言：有。王曰：汝謂獨勉，可得不死耶？凡人已生，法皆當死。聞在世間，常為善事，勅身口意，奉行經戒。奈何自恣？人答：愚暗故爾。王曰：汝自作惡，非是父母君天沙門道人過也。罪自由汝，豈得不樂，今當受之。是為閻王現第四天使也。第五、閻王復問：子為人時，不見世間弊人惡子，為吏所捕取，案罪所刑法加之，或斷手足，或劓耳鼻，或燒其形，懸頭日炙，或屠割支解，種種毒痛不？人答言：有。王曰：汝謂為惡獨可解耶？眼見世間，罪福分明，何不守善，勅身口意，奉行經戒，云何自快？人答：愚暗故爾。王曰：汝自用心，作不忠正，非是父母君天沙門道人過也。今是殃罪，要當自受。是為閻王現第五天使也。佛說經已，諸弟子等皆受教誡，各前作禮，歡喜奉行。
大法句經偈云：
誡信：
士有信行，為聖所譽。樂無為者，
一切縛解。比方世利，惠信為明。
是財上寶，家產非常。欲見諸真，
樂聽講法。能捨慳妬，此之謂信。
無信不習，好駁正言。如拙取水，
掘泉揚泥。賢夫習智，樂仰清淨。
如善取水，要冷不擾。信不染他，
莫如斯載。如大象調，自調最勝。
信財戒財，慚愧亦財。聞財施財，
慧為七財。生有此財，不問男女。
終以不貪，賢者識真。
誡死：
所以非常，謂興衰法。夫生輒死，
此滅為樂。如河駛流，往而不返。
人命如是，逝者不還。生者日夜，
命自刀削。壽之消盡，如滎穽水。
常者皆盡，高者亦墮。合會有離，
生者有死。眾生相刻，以喪其命。
隨行所墮，自受殃禍。雖壽百歲，
亦死過去。為老所厭，病倏至際。
是日已過，命則隨減。如少水魚，
斯有何樂。老則色衰，所病自壞。
形敗腐朽，命終其然。是身何用，
常漏臭處。為病所困，有老死患。
非有子恃，亦非父兄。為死所迫，
無親可怙。晝夜慢惰，老不止婬。
有財不施，不受佛言。有此四蔽，
為自侵欺。
誡殺：
為仁不殺，常能攝身。是處不死，
所適無患。不殺為仁，慎言守心。
是處不死，所適無患。彼亂已整，
守以慈仁。見怒能忍，是為梵行。
至誠安徐，口無麁言。不瞋彼所，
是謂梵行。垂拱無為，不害眾生。
無所嬈惱，是謂梵行。常以慈哀，
淨如佛教。知足知止，是度生死。
普愛賢美，哀加眾生。常行慈心，
所適者安。晝夜念慈，心無剋伐。
不害眾生，是行無仇。臥安寤安，
不見惡夢。天護人愛，不毒不兵。
水火不喪，在所得利。死昇梵天，
受樂自然。仁無亂志，慈最可行。
愍傷眾生，此福無量。
誡意：
惡言罵詈，憍倰篾人。興起是行，
疾怨茲生。遜言順辭，尊敬於人。
棄結忍惡，疾怨自滅。夫士之生，
斧在口中。所以斬身，由其惡言。
爭為少利，如掩失財。從彼致諍，
令意向惡。心為法本，心尊心使。
中心念惡，罪苦自追。心為法本，
心尊心使。中心念善，福樂自隨。
隨亂意行，拘愚入冥。自大無法，
何解善言。隨正意行，開解清明。
不為嫉妬，敏達善言。慍於怨者，
未常無怨。不慍自除，是道可宗。
不好責彼，務自省身。如有知此，
永滅無患。
誡邪：
以真為偽，以偽為真。是為邪見，
不得真利。知真為真，見偽知偽。
是為正見，必得真利。壁屋不密，
天雨則漏。意不思正，邪法為穿。
壁屋善密，雨則不漏。攝意惟正，
邪匿不生。鄙夫染人，如近臭物。
漸悉習非，不覺成惡。賢夫染人，
如近香熏。進智習善，行成皎潔。
正念常興，邪法自滅。自制正法，
善名日增。當思念道，強守正行。
健者得度，吉祥無上。剋己調心，
行不放逸。施戒忍勤，定慧常明。
生不為惱，死而不慼。禍福路分，
昇沈殊趣。
誡愚：
愚著生死，莫知正法。愚蒙無智，
如居暗室。觸事昏馳，寒暑不辯。
雖久修習，猶不知法。雖復施行，
為身招患。快心作惡，自致重殃。
愚所望處，不謂適苦。臨墮厄地，
乃知不善。愚憃作惡，不能自解。
殃追自焚，罪成熾然。愚人樂寢，
憂慼長興。昏昏暗室，如蠶處繭。
愚人樂惡，至死不休。雖與善言，
反謂怨讐。罪猶未熟，愚將為觀。
至其熟時，自受大殃。愚好財色，
晝夜無厭。如焦谷山，注水不盈。
愚多造過，觸處被瞋。雖加杖捶，
猶不自止。
誡惡：
深觀善惡，心知畏忌。畏而不犯，
終吉無憂。故世有福，念思紹行。
善致其願，福祿轉勝。信善作福，
積善不厭。信知陰德，久而必彰。
喜法臥安，心悅意清。聖人演法，
慧常樂行。賢人智者，齋戒奉道。
如星中月，照明世間。弓師調角，
水人調船。工匠調木，智者調身。
譬如厚石，風不能移。智者意重，
毀譽不傾。譬如深泉，澄靜清明。
慧人聞道，心淨欣然。斷除五陰，
靜思智慧。能自拯濟，顯理澄真。
抑制情欲，志樂無為。覽受正教，
冀法常存。
誡縛：
去離憂患，脫於一切。縛結已解，
消散自安。心淨得念，無所貪樂。
已度枯涸，如雁棄池。量腹而食，
無所積藏。虛心無想，遠近無礙。
度身而衣，不求餘長。省事無為，
無所羈靽。制想從正，如馬調御。
捨憍棄慢，為天所敬。不怒如地，
不動如山。真人無垢，生死世絕。
心以休息，言行亦止。從正解脫，
寂然歸滅。棄惡無著，破壞三界。
情色永絕，是謂上智。在聚若野，
處染不染。應真所歎，莫不蒙祐。
常樂空閑，眾人不逮。快哉上士，
天人欽仰。
誡誦：
雖誦千言，不行何益。不如一聞，
勤修得益。雖誦千言，句義不正。
不如一要，聞可滅意。雖誦千言，
不義何益。不如一義，聞行得度。
雖誦千言，不敬何益。不如一行，
欣樂奉修。雖誦千言，我心不滅。
不如一句，捨憍放逸。雖誦千言，
求名逾著。不如一說，棄執離著。
雖誦千言，不欲除罪。不如一文，
去離生死。雖誦千言，色情逾固。
不如一解，心境忘懷。雖誦千言，
不求出世。不如一寤，絕離三界。
雖誦千言，不存悲智。不如一聽，
自他兩利。
誡行：
人壽百歲，慳貪逾盛。不如一日，
割捨財色。人壽百歲，樂不持戒。
不如一日，淨心守戒。人壽百歲，
多忿不忍。不如一日，含喜不瞋。
人壽百歲，怠惰不勤。不如一日，
策勵身心。人壽百歲，情欣放逸。
不如一日，歸心空寂。人壽百歲，
昏暗識心。不如一日，洞寤無明。
人壽百歲，拙御身心。不如一日，
巧便運致。人壽百歲，常懷怯弱。
不如一日，勇猛慧力。人壽百歲，
不起善願。不如一日，發行四弘。
人壽百歲，不生一智。不如一日，
慧性聰利。
誡口：雜阿含經：諸天說偈云：
士夫生世間，斧在口中生。
還自斬其身，斯由其惡言。
應毀便稱譽，應譽而便毀。
其罪口中生，死則墮惡道。
頌曰：
建志誡心愚，高慕欣明儔。
相與立弘誓，捨俗慕閑丘。
蕭散人物外，晃朗免綢繆。
寂寂求誠真，斖斖勵心柔。
警策修三業，激切澄四流。
興心願弘誓，救溺運慈舟。
嘉期歸妙覺，善會涅槃修。
存心八正道，立志三祇休。
晉剡沃洲山有支遁，字道林，本姓關氏，陳留人，或云河東林慮人。幼有神理，聰明秀徹。晉王羲之覩遁才藻，驚絕罕儔，遂披衿解帶，留連不能已。仍請住靈嘉寺，意存相近。又投迹剡山，於沃洲小嶺立寺行道。僧眾百餘，常隨稟學。時或有墮者，遁乃著坐右銘以勗之。曰：勤之勤之，至道非孜。奚為淹滯，溺喪神奇。茫茫三界，眇眇長羇。煩勞外湊，冥心內馳。殉赴欽渴，縮邈忘疲。人生一世，涓若露垂。我身非我，云云誰施。達人懷德，知安必危。寂寥清舉，潔累禪池。謹守明禁，雅說玄規。綏心神道，抗志無為。寥朗三蔽，融冶六疵。空洞五陰，虛豁四支。非指喻指，絕而莫離。妙覺既陳，又玄其知。婉轉平任，與物推移。過此以往，勿思勿議。
周渭濱沙門亡名法師自誡云：夫以迴天倒日之力，一旦草凋；岱山磐石之固，忽焉燼滅。定知世相無常，浮生虛偽。譬如朝露，其停幾何！大丈夫生當降魔，死當飼虎。如其不爾，徒生何益。不如修禪定足以養志，讀誦經足以自娛。富貴名譽，徒勞人耳。乃棄其簪弁，剃其鬚髮，衣納杖錫，聽講談玄。戰國未寧，安身無地。自厭形骸，甚於桎梏。思絕苦本，莫知其津。大乘經曰：如說行者，乃名是聖，不但口之所言。小乘偈曰：
能行說為正，不行何所說。
若說不能行，不名為智者。
所以顏回好學，勤改前非；季路未修，懼聞後語。功勞智擾，役神傷命，為道日損，何用多知。誓欲枯木其形，死灰其慮。降此患累，以求虛寂。乃作絕學箴，亦名息心贊，擬夫周廟。其銘曰：法界內有如意寶人焉，九緘其口，而銘其膺曰：古之攝心人也。誡之哉，誡之哉！無多慮，無多知。多知多事，不如息意；多慮多失，不如守一。慮多志散，知多心亂。心亂生惱，志散妨道。勿謂何傷，其苦悠長；勿言何畏，其禍鼎沸。滴水不停，四海將盈。纖塵不拂，五岳將成。防末在本，雖小不輕。關爾七竅，閉爾六情。莫窺於色，莫聽於聲。聞聲者聾，見色者盲。一文一藝，空中小蜹；一技一能，日下孤燈。英賢才藝，是為愚弊。捨棄淳樸，耽溺婬麗。識馬易奔，心猨難制。神既勞役，形必損斃。邪徑終迷，修途永泥。英賢才能，是曰惛懵。洿拙羨巧，其德不弘。名厚行薄，其高速崩。塗書污卷，其用不常。內懷矜伐，外致怨憎。或談於口，或書於手。要人令譽，亦孔之醜。凡謂之吉，聖以之咎。賞悅暫時，悲憂長久。畏影畏迹，逾劇逾走。端坐樹陰，迹滅影沈。厭生患老，隨思隨造。心想若滅，生死長絕。不死不生，無相無名。一道虛寂，萬物齊平。何勝何劣，何重何輕，何貴何賤，何辱何榮。澂天愧淨，皦日慚明。安夫岱岳，固彼金城。敬詒賢哲，斯道利貞。
周京師大中興寺釋道安，姓姚氏，馮翊故城人。識寤玄理，早附法門。神氣高朗，挾操清遠。乃作遺誡九章，以訓門人。其詞曰：敬謝諸弟子等。夫出家為道，至重至難。不可自輕，不可自易。所謂重者，荷道佩德，縈仁負義，奉持淨戒，死而有幾。所謂難者，絕世離俗，永割親愛，迴情易性，不同於眾。行人所不能行，割人所不能割。忍苦受辱，捐棄軀命。謂之難者，名曰道人。道人者，仁也。行必可履，言必可式。被服出家，動為法則。不貪不諍，不讒不匿。學間高遠，志在玄默。是為名稱，參位三尊。出賢入聖，滌除精魂。故得君主不望其報，父母不望其力。普天之人，莫不歸捐口。捐妻減養，供奉衣食，屈身俯仰，不辭勞役恨者，以其志行清潔，通於神明，惔怕虛白，可奇可貴。故自荒流，道法遂替。新學之人，未體法則。棄邪著正，望其真實。以小黠為智，以小恭為足。飽食終日，無所用心。退自推觀，良亦可悲！計今出家，或有年歲，經業未通，文字不決。徒喪一世，無所成名。如此之事，不可深思。無常之限，非旦即夕。三塗苦痛，無強無弱。師徒義深，故以申示。有情之流，可為永誡。：卿已出家，永違所生。剃髮毀容，法服加形。辭親之日，上下洟零。割愛崇道，意倰太清。當遵此志，經道修明。如何無心，故存色聲。悠悠竟日，經業不成。德行日損，穢跡遂盈。師友慚恥，凡俗所輕。如是出家，徒自辱名。今故誨勵，宜當專精。：卿已出志，棄俗辭君。應自誨勵，志果清雲。財色不顧，與世不群。金玉不貴，惟道為珍。約己守節，甘苦樂貧。進德自度，又能度人。如何改操，趨走風塵。坐不暖席，馳務西東。劇如徭役，縣官所牽。經道不通，戒德不全。朋友嗤弄，同學棄捐。如是出家，徒喪天年。今故誨勵，宜各自憐。：卿已出家，永辭宗族。無親無疎，清淨無欲。吉則不歡，凶則不哭。超然從容，豁然離俗。志存玄妙，軌真守樸。得度廣濟，普蒙添福。如何無心，仍著染觸。空靜長短，銖兩斗斛。與世諍利，何異僮僕。經道不明，德行不足。如是出家，徒自毀辱。今故誨示，宜自洗浴。：卿已出家，號曰道人。父母不敬，帝王不臣。普天同奉，事之如神。稽首致敬，不計富貧。尚其清修，自利利人。減割之重，一米七斤。如何怠慢，不能報恩。倚縱游逸，身意虛煩。無戒食施，死入太山。燒鐵為食，融銅灌胭。如斯之痛，法句所陳。今故誨約，宜改自新。：卿已出家，號曰息心。穢雜不著，唯道是欽。志參清潔，如玉如氷。當修經戒，以濟精神。眾生蒙祐，并度所親。如何無心，隨俗浮沈。縱其四大，恣其五根。道德遂淺，世事更深。如是出家，與世同塵。今故誡約，幸自開神。：卿已出家，捐世形軀。當務竭情，泥洹合符。如何擾動，不樂閑居。經道損耗，世事有餘。清白不履，反入泥塗。隙影之命，或在須臾。地獄之痛，難可具書。今故戒勵，宜崇典謨。：卿已出家，不可自寬。形雖鄙陋，事行可觀。衣服雖麁，坐起令端。飲食雖疏，出言可飡。夏則耐暑，冬能忍寒。能自守節，不飲盜泉。不肖之聚，足不望前。久處私室，如臨至尊。學雖不多，可齊上賢。如是出家，足報二親。宗族知識，一切蒙恩。今故誡汝，宜各自敦。：卿已出家，性有昏明。學無多少，要在專精。上士坐禪，中士誦經。下士修龕，塔寺經營。豈可殺日，一無所成。立身無聞，可謂唐生。今故誨汝，宜自端情。：卿已出家，永違二親。道法革性，俗服離身。辭親之日，乍悲乍欣。邈爾絕俗，超出埃塵。當修經道，制己履真。如何無心，更染俗因。經道已薄，行無毛分。言非可貴，德非可珍。師友致累，恚恨日殷。如是出家，損法辱身。思之念之，好自將身。
齊鄴東大覺寺釋僧範，姓李，平鄉人也。戒德清高，守禁無虧。甞宿他寺，意欲聞戒。至於十五日說戒之夜，眾議共停說戒，乃為法集。有僧升座，將欲竪義。敘云：堅論法相，深會聖言。布薩常聞，擊難為勝。忽見一神，形高丈餘，貌甚雄峻，壅聳驚人。來到座前，問竪義者：今是何日？答曰：是布薩日。神即以手搨之，曳之下座，委頓垂死。次問上座，問答同前，搨還將死。倰害二三上座已，神還掉臂而出。當時道俗，共覩非一。範師既見斯異，乃自勤力，兼策大眾。至於一生，無敢說欲。縱有病重，不堪勝輿，請僧就病人所，恭敬說戒。闔境僧尼，承斯懲誡，至布薩日，亦不虧法。
竊聞孝誠忠敬，高邁董黑敢之賢；反慢尊親，罪過王寄之逆。是以木非親母，供則響溢千齡；凡非聖僧，敬則光逾萬代。理應傾心頂戴，獲福無邊。何得起慢高心，反生輕侮也。所以立身行道，揚名於後代。終身盡孝，寔建國之美。故念子路見於孔丘曰：由事二親之時，常食藜藿之食。為親負米百里之外。親沒之後，南游於楚，從車百乘，積粟萬鍾。累茵而坐，列鼎而食。猶願食藜藿之食，為親負米，不可復得。每感斯言，雖存若亡。父母之恩，云何可報！慈深河海，孝若涓塵。永慕長號，痛貫心首。俗稱乳哺生我肉身，一世之恩尚復難報，況復如來大悲普洽，等同一子，拔除三塗，得離四生，長辭八苦，永御三乘。靜思恩重，豈同凡俗。內心崩潰，如焚如灼。情切於理，痛甚刀割。歷劫瞻敬，長薦珍羞，亦未能報須臾之恩。故涅槃經云：佛有一味大慈悲，愍念眾生如一子。眾生不知佛能救，毀謗如來及法僧。
如末羅王經云：人問世尊：何等為父母力？佛言：謂受父母身體乳哺育養之恩，或從地積珍寶，上至二十八天，悉以施人，不如供養父母，是為父母力。
又增一阿含經云：爾時世尊告諸比丘：有二法與凡夫人得大功德，成大果報。一、供養父母，二、供養一生補處菩薩。施此二人，獲大功德，受大果報。若復有人以父著左肩上，以母著右肩上，至千萬歲。衣被飯食，床榻臥具，病瘦醫藥，即於肩上放屎尿，猶不能得報恩。當知父母恩重。施育之時，將護不失時節，供養孝順。
又地獄經云：為人弟子說師僧過者，設師有實，命終必入地獄，噉其舌根。若得好食美菓等，不與父母師僧，先自食噉，墮餓鬼中，後生為人貧窮。若人含毒向師長，入鐵杙地獄，後生毒蛇中。若惡心學父母師長語，入融銅地獄，後生為人謇吃。
又薩婆多論云：寧破塔壞像，不說他麁罪。若說則破法身。不問前比丘有罪無罪，皆不得說。
又敬師經云：一日三時應參師進止。若參師來不見時，應持土塊草木以為記驗。天時若熱，日別三時以扇扇師。若有比丘於彼師所或和尚邊，不生敬心，道說長短，於將來世別有一小地獄，名為拒撲，當經是中。墮彼處已，一身四頭，身體俱燋。於彼獄處復有諸蟲，名曰鉤嘴，常噉舌根。若從他聞一四句偈，於各千千劫取彼和尚阿闍梨等荷擔肩上，或時背負頂戴，亦未能報也。
又毘曇論云：若病人及與說法師，近佛諸菩薩，施者得大果報。
又六度集經云：昔者菩薩身為鶴鳥，生子有三。時國大旱，無以食之，自裂腋下肉以濟其命。三子疑曰：斯肉氣味與母身氣相似無異，得無吾母以身肉飼吾等乎！三子愴然，有悲猛之情。又曰：寧殞吾命，不損母體也。於是閉口不食。母覩不食而更索焉。天神歎曰：母慈慧難喻，子孝希有也。諸天祐之，願即從心。佛告諸比丘：鶴母者，吾身是也。三子者，舍利弗、目連、阿難是也。菩薩慈慧，度無極行布施如是。
又四十二章經云：佛言：飯凡人百，不如飯一善人。飯善人千，不如飯持五戒者一人。飯持五戒者萬人，不如飯一須陀洹。飯須陀洹百萬人，不如飯一斯陀含。飯斯陀含千萬人，不如飯一阿那含。飯阿那含一億人，不如飯一阿羅漢。飯阿羅漢十億人，不如飯辟支佛一人。飯辟支佛百億人，不如以三尊之教度其一世二親。教親千億人，不如飯一佛。舉願求佛，舉願求佛，欲濟眾生也。飯善人福最大深重。凡人事天地鬼神不如孝其親矣，二親最神也。
又雜寶藏經云：昔過去久遠，雪山之中，有一鸚䳇，父母都盲，常取好菓先奉父母。當於爾時有一田主，初種穀時，而作願言：所種之穀要與眾生而共噉食。時鸚䳇子以彼田主先有施心，常取其穀以供父母。田主行穀，見有蟲鳥揃穀穗處，瞋恚懊惱，便設羅網，捕得鸚䳇。鸚䳇爾時語田主言：田主先有好心布施，故敢來取。如何今者而見網捕？田主問言：取穀為誰？鸚䳇答言：有盲父母，願以奉之。田主語言：自今以後，常於此取，勿生疑難。畜生尚爾孝養父母，豈況於人。佛告比丘：昔鸚䳇者，今我身是。時田主者，舍利弗是。盲父母者，今我父母淨飯王、摩耶夫人是。由昔孝養，今得成佛。
如報恩經云：佛告阿難：過去久遠無量無邊阿僧祇劫，有佛出世，號毘婆尸。入涅槃後，於像法中，波羅柰國王名羅闍，其王統領六十小國。王有太子，作小國王。有一大臣名羅睺羅，心生惡逆，殺害大王并二太子。王最小子作邊國王，仁性調善，天神敬愛。生一太子名須闍提，年始七歲，聰明慈孝，王甚愛念。時神語王：羅睺大臣謀奪國位，收殺父王并殺二兄，軍馬不久當來殺王，今可逃避。王聞是語，心驚毛竪，仰而問曰：卿是何人，但聞其聲，不見其形，所宣實不？即報王言：我是大王守宮殿神。以王福德，正法治國，不枉人民，故先相告。王宜速出，衰禍不久正爾當至。王聞是已，即入宮中，便自思惟，欲投他國。時向隣國有其二道：一道計行七日乃到，一道計行十四日至。王即尋辦七日糧食，抱兒而去，夫人隨後。時去怱怱，心意荒錯迷惑，誤著十四日道。其路嶮難，復無水草。初發唯將一人食糧，而於今者三人共食。數日糧盡，前路猶遠。王與夫人，舉聲大哭。怪哉！苦哉！我從生來未曾聞有如是苦惱，何其今日身自更之，窮厄並至。舉身投地，自悔言：我等宿世作何惡行，今受此禍。思已大哭，悶絕躄地。復自思念：不可三人併命此死。宜殺夫人，取肉活身，并續子命。念已拔刀欲殺夫人。其子見王欲殺其母，前捉王手，問其因緣。王即洟泣，悲淚滿目，微聲語子：欲殺汝母，取其血肉，以續餘命。若不殺者，亦當自死，我身亦爾。今者死活，竟何所在。為活子命，欲殺汝母。子白父言：王若殺母，俱亦不食。何處有子噉於母肉。既不噉肉，子當俱死。王今宜可殺子取肉，濟父母命。王聞子言，即便悶絕，踠轉躄地，而語子言：子如吾目，何處有人自挑目食。吾寧喪命，終不殺子噉其肉也。子又語父言：若斷子命，肉則臭爛，未得幾日。唯願父母宜可日日就子身上割肉三斤，分作三分，二分奉父母，一分自食，以續身命。父隨子言，割肉三斤，支命進路。二日未到，身肉轉盡，骨節相連，餘命未斷，即便倒地。父母見已，尋前抱持，舉聲大哭，而作是言：我等無狀，橫噉汝肉，使汝苦痛。前路猶遠，未達所在，汝肉已盡。今者併命，聚屍一處。子諫父言：已噉子肉，進路至此。計前里程，餘一日在。子身今者捨命在此。仰願父母，莫如凡人，併命一處。可於子身諸支節間，悉割餘肉，用濟父母，可達所在。父母隨言，割得少肉，分作三分，一分與兒，二分自食。食已別去。子起立住，看父母去。父母爾時舉聲大哭，隨路而去。父母去遠不見，太子戀其父母，目不暫捨。良久躄地，身體血出，蚊虻唼食，楚毒苦痛，不可復言。餘命未斷，發聲立誓，願宿世殃惡，從是除盡。自今已往，更不敢作。今我身肉供養父母，願我父母常得餘福，臥安覺安，不見惡夢，天護人愛。縣官盜賊陰謀消滅，觸事吉祥。餘身血肉，施此諸蟲，皆使飽滿。令我來世得成佛道，施以法食，除汝飢渴生死重病。發是願時，天地大動，日無精光。帝釋見已，即便化作師子虎狼，恐怖太子，欲來齒尃齧。太子語言：汝欲噉我，隨意取食，何為見怖。釋即語言：我非師子虎狼之屬，是天帝釋，故來試卿。太子聞已，歡喜無量。釋問太子：汝於今者難捨能捨，能以身肉供養父母，如是功德，願作何等？天王、人王、梵王、魔王耶？太子答言：我不願此，欲求佛道，度脫一切。天王釋言：佛道長遠，久受勤苦，然後乃成。汝云何能受如是苦。太子答言：假使熱輪在我頂上，終不以苦退於佛道。天帝釋言：汝唯空言，誰當信汝。太子尋即立誓願言：若我欺誑天帝釋者，令我身瘡始終莫合。若不爾者，令我平復，血變為乳。太子誓已，即時身體平復如故，血白為乳。身體形容，端正倍常。帝釋即讚言：若得佛道，願先度我。爾時父母到隣國已，向彼國王具說上事：吾子孝養，身肉供養，其事如是。隣王聞已，感其慈孝。即與兵眾，遣還歸國，往伐羅睺。父將兵眾，順道還過，與子別處，即自念言：吾子死矣，當收身骨，還歸本國。舉聲悲哭，隨路求覓。遙見太子，身體平復，端正倍常。即前抱持，悲喜交集。語太子言：兒今活耶？爾時太子具以上事向父母說。父母歡喜，共載大象，還歸本國。太子福德慈孝力故，伐得本國。父王即立，太子為王。佛告阿難：爾時父者，今現我父悅頭檀是。爾時母者，今現我母摩耶夫人是。太子者，今我身是。時帝釋者，今阿若憍陳如是。
如睒子經云：過去世時迦夷國中有一長者，無有兒子。夫妻喪目，心願入山，求無上道，修清淨志，信樂空閑。時有菩薩，名一切妙見，心作念言：此人發意微妙，眼無所見。若入山者，必遇枉害。菩薩壽終，願生長者家，名之為睒。至孝仁慈，奉行十善，晝夜精進。奉事父母，如人事天。年過十歲，睒子長跪白父母言：本發大意，欲入深山，求志空寂無上正真。豈以子故而絕本願。父母取語，便即入山。睒以家中財物皆施貧者，便至山中，以草為屋，施作床褥。不寒不熱，常得其宜。入山一年，眾菓豐美，食之皆甘。泉水涌出，清而且涼，池華五色。鳥獸音樂，慈心相向，無復害意。睒至孝慈，蹈地恐痛。天神山神，常作人形，晝夜慰勞。睒著鹿皮衣，提瓶取水。麋鹿眾鳥，亦復往飲，不相畏難。時有迦夷國王入山射獵，王見水邊群鹿，引弓射之，箭誤中睒胸。睒被毒箭，舉聲大呼言：誰持一箭射殺三道人？王聞人聲，即便下馬，往到睒前。睒謂王言：象坐牙死，犀坐角亡，翠為毛終，麋鹿為皮肉。我今無事，正坐何等死耶？王問睒言：卿是何等人，被鹿皮衣，與禽獸無異。睒言：我是王國人，與盲父母俱來學道。二十餘年，未曾為虎狼毒蟲所見枉害，今我為王所射殺。登爾之時，山中暴風切起，吹折樹木，百鳥悲鳴，師子熊羆走獸之輩，皆大號呼。日無精光，流泉為竭，眾華萎死，雷電動地。時盲父母驚起相謂曰：睒行取水，經久不還，將無為毒蟲所害。禽獸號呼，不如常時，風起樹折，必有災異。王時怖懼，大自悔責：我作無狀，本欲射鹿，箭誤相中，射殺道人，其罪甚重。坐貪小肉，而受重殃。我今一國珍寶之物，宮殿妓女，丘墎城邑，以救子命。時王便以手挽拔睒胸，箭深不得出。飛鳥走獸，四面雲集，號呼動山。王益慞怖，三百六十節，節節皆動。睒語言：非王之過，自我宿罪所致。我不惜身命，但憐盲父母，年既衰老，兩目復盲。一旦無我，亦當終歿，無瞻視者。以是懊惱，非為毒痛。王復重言：我寧入泥犁百劫受罪，使睒得活。若子命終，我不還國，便住山中供養卿父母，如卿在時。勿以為念。諸天龍神皆當證知，不負此誓。睒聞王誓，心喜悅豫，雖死不恨。以我父母仰累大王，供養道人，現世罪滅，得福無量。王言：卿語我父母處，及卿未死，使我知之。睒即指示：從此步徑，去此不遠，自當見一草屋，我父母在中。王徐徐行，勿令我父母怖懼。以善權方便，解寤其意。為我上謝，無常今至，當就後世。不惜我命，但念父母年老，兩目復盲，一旦無我，無所依仰。以是懊惱，用自酷毒。死自常分，宿罪所致，無得脫者。今自懺悔，願罪滅福生，世世相值，不相遠離。願父母終保年壽，勿有憂患。天龍鬼神常隨護助，災害消滅。王領此言，便將數人徑詣父母所。王去之後，睒便奄絕。鳥獸號呼，繞睒屍上，口舐胸血。盲父母聞聲，以益憎怖。王行既疾，觸動草木，肅有人聲。父母驚言：此是何人，非我子行。王言：我是迦夷國王。聞道人在山學道，故來供養。父母言：大王善來。勞屈威尊，遠臨草野。王體安不？宮殿夫人太子官屬國民皆安善不？風雨和調，五穀豐足，隣國不相侵害不？王答道人言：蒙道人恩，皆自平安。王問訊盲父母言：來在山中，勞心勤苦，樹木之間，飛鳥走獸，無侵害不？山中寒暑，隨時安不？盲父母言：蒙王厚恩，常自安隱。我有孝子名睒，常與我取菓蓏泉水，常自豐饒。山中風雨和調，無有乏短。我有草席可坐，菓蓏可食。睒行取水，旦欲來還。王聞傷心淚出，且言：我罪惡無狀，入山射獵。見水邊群鹿，引弓射之，箭誤中睒，故來相語。父母聞之，舉身自撲，如大山崩，地乃為動。王便自前扶牽。父母號哭，仰天自說：我子孝慈，蹈地恐痛。有何等罪，而射殺之。向者風起樹木，百鳥一時悲鳴，疑我子死。其母啼呼，父言：且止。人生必死，不可得却。今且問王，射睒何許，今為死活。王說：睒言父母感絕我，一且無子，俱亦當死。依雜寶藏經云：王便悲泣而說偈言：
我為斯國王，游獵於此山。
但欲射禽獸，不覺中害人。
我今捨王位，來事盲父母。
與汝子無異，慎莫生憂苦。
盲父母以偈答王言：
我子慈孝順，天上人中無。
王雖見憐愍，何得如我子。
王當見憐愍，願將示子處。
得在兒左右，併命意分足。
於是王將父母向兒所，椎胸懊惱，號咷而言：我子慈仁，孝順無比。天神、山神、樹神、河池諸神，皆向說偈言：
釋梵天世主，云何不佐助。
我之孝順子，使見如此苦。
深感我孝子，而速救濟命。
又睒子經云：願王牽我二人，往臨屍上。王即牽盲父母往到屍上。父抱其脚，母抱其頭，仰天大呼。母便以舌舐睒胸瘡，願毒入我口。我年已老，目無所見，以身代子。睒活我死，死不恨也。睒若至孝天地所知者，箭當拔出，毒藥當除，睒當更生。於是第二忉利天王座即為動，以天眼見二道人抱子呼哭，乃聞第四兜術天宮皆動。釋梵四天王即從第四天王如人屈伸臂頃，來下睒前，以神藥灌睒口中。藥入睒口，箭自拔出，更活如故。父母驚喜，見睒已死更活，兩目皆開。飛鳥走獸皆大歡喜，風息雲消，日為重光。泉水涌出，眾華五色，樹木華榮，倍於常時。王大歡喜，不能自勝。禮天帝釋，還禮父母及與睒子，願以國財以上道人。睒曰：王欲報恩者，王且還國，安隱人民，皆令奉戒。王勿復射獵，夭傷蟲獸。現世身不安隱，壽盡當入泥犁中。人居世間，恩愛暫有，別離久長，不可常保。王宿有功德，今得為王。莫以得自在故，而自放逸。王自悔責，從今已後，當如睒教。從者數百，皆大踊躍，奉持五戒。王辭還宮，令國中諸有盲父母如睒比者，皆當供養，不得捐捨。犯者重罪。於是國中皆如王教，奉持五戒十善，死得生天，無入三惡。佛告阿難：宿世睒子者，我身是也。盲父者，今父王悅頭檀王是。盲母者，夫人摩耶是。迦夷國王者，阿難是也。時天帝釋者，彌勒是。使我疾成無上正真道者，皆由孝德也。
如雜寶藏經云：佛言：若人於父母所，作少供養，獲福無量。少作不順，罪亦無量。我於過去久遠世時，生波羅柰國為長者子，字慈童女。其父早喪，與母共居。家貧賣薪，日得兩錢，奉養於母。方計轉勝，日得四錢，以供於母。遂復漸差，日得八錢，供養於母。後人投趣，獲利轉多，日得十六錢，奉給於母。眾人見其聰明福德，皆來勸之，入海採寶。聞已白母。母見慈孝，謂不能去，戲語之言：聽汝入海。兒即結伴，剋日已定。辭去。母即抱兒啼哭而言：不待我死，何由得去。兒已許他，恐負言信，便自掣出，絕母頭髮，傷數十根。遂去入海，多得寶還。至於中路，徒伴在前，童女獨後，失伴錯道。到一山上，見瑠璃城，飢渴往趣。有四玉女擎四如意珠，作唱伎樂，出城來迎。四萬歲中，受大快樂。復生厭心，捨之而去。見玻璃城，有八玉女擎八如意珠，作樂來迎。八萬歲中，極大歡喜。後厭捨去，至白銀城，有十六玉女擎十六如意珠，如前來迎。十六萬歲，受大快樂。後復捨去，至黃金城，有三十二玉女擎三十二如意珠，如前來迎。三十二萬歲，受大快樂。後厭捨去，到一鐵城。入見一人頭戴火輪，捨著童女頭上而去。時慈童女即問獄卒：我戴此輪，何時可脫？獄卒答言：世間有人作罪福業，如汝入海經歷諸城，然後當來代汝受罪。若無代者，終不墮地。復問：我昔作何罪福？獄卒答言：汝昔兩錢供養母故，得琉璃城四如意珠及四玉女，四萬歲中，受其快樂。四錢供母，得玻璃城八如意珠及八玉女，八萬歲中受諸快樂。八錢供母，得白銀城十六如意珠、十六玉女，十六萬歲，受於快樂。以十六錢供養母故，得黃金城，有三十二如意珠、三十二玉女，三十二萬歲，受大快樂。以絕母髮，今得鐵城火輪之報。有人代汝，乃可得脫。復問獄卒：今此獄中頗有受罪如我比不？答言：無量不可稱計。聞已念言：我會不免。願使一切應受苦者，盡集我身。作是念已，鐵輪即墮。獄卒見已，鐵叉打頭，尋即命終，生兜率天。佛告比丘：昔慈童女，今我身是。以是因緣，於父母所少作善惡，獲報無量。是故應勤供養父母。
又成實論云：如來於諸聖人及父母等起善惡業，則受現報。
又文殊問經：佛說偈云：
日月照諸華，無有恩報想。
如來無所取，不求報亦然。
頌曰：
入朝輔王，立志存忠。居家事親，
敬誠孝終。況佛大恩，普濟無窮。
酬恩報德，豈墮虔躬。
舜父有目失，始時微微。至後妻之言：舜有井穴之。舜父在家貧厄，邑市而居。舜父夜臥，夢見一鳳皇，自名為鷄，口銜米以哺已。言鷄為子孫，視之是鳳皇。黃帝夢書言之，此子孫當有貴者，舜占猶也。比年糴稻，穀中有錢，舜也。乃三日三夜，仰天自告過因。至是聽常與市者聲，故一人舜前之，目霍然開見舜，感傷市人。大聖至孝，道所神明矣。
又郭巨，河內溫人，甚富。父沒，分財二千萬為兩分，弟，已獨取母供養。住自比隣有凶宅，無人居者，共推與居無患。妻生男，慮養之則妨供養，乃令妻抱兒，已掘地欲埋之，於土中得一釜黃金，金上有鐵券曰：賜孝子郭巨。
又丁蘭，河內野王人也，年十五喪母，刻木作母事之，供養如生。蘭妻夜火灼母面，母面發瘡。經二日，妻頭髮自落，如刀鋸截，然後謝過。蘭移母大道，使妻從服三年拜伏。一夜忽如風雨，而母自還。隣人所假借，母顏和即與，不和即不與。
又董永者，少偏孤，與父居。乃肆力田畝，鹿車載父自隨。父終，自賣於富公，以供喪事。道逢一女，呼與語云：願為君妻。遂俱至富公。富公曰：女為誰？答曰：永妻。欲助償債。公曰：汝織三百匹遣汝。一旬乃畢。女出門謂永曰：我天女也，天令我助子償人債耳。語畢，怱然不知所在。。
陳遺，吳人，少為郡吏。母好食鎗底燋飯，遺在役，常帶囊，每煮食，錄其燋貽母。後孫恩亂，聚得數斗，常帶自隨。及敗，多有餓死者，遺得活。母晝夜泣，憶遺，目為失明，耳為無聞。遺還入再拜號泣，母目豁明。
姜詩，字士游，廣漢雒人。母好飲江水，兒常取水，溺死。婦痛惜，恐母知，誑云行學。歲歲作衣，投于江中。俄而泉涌出於舍側，味如江水甘美，且出鯉魚一雙。
吳逵，吳興人也。孫恩亂後，兄弟嫂從有十三喪，家貧壁立，冬無被袴。晝則傭賃，夜還作塼。夫妻執事，無食自暇。朞年辦七墓十三棺，送耳傭直，以供葬事。隣人乃悉折以為賻，一無所取，躬耕償之。晉義熙三年，太守張崇禮辟之。
又蕭固，字季異，東海蘭陵人，何十四世孫，舊居沛。何倍長陵，因家關中。少有孝謹，遭喪六年，鴙鵲游狎其庭，麞鹿入其門牆。徵聘不就。固子芝，字英髦，孝心醇至，除尚書郎。有雉數十餘啄宿其上。常上直送至路，雉飛鳴車側。
吳中書郎咸沖至孝。母王氏失明，沖暫行，勅婢為母作食。乃取蠐螬蟲蒸食之。王氏甚以為美，不知是何物。兒還，王氏語曰：汝行後，婢進吾一食，甚甘美極，然非魚非肉。汝試問之。既而問婢，婢伏實是蠐螬。沖抱母慟哭，母目霍然開明。
王虛之，廬陵西昌人。年十三喪母，三十喪父。二十年鹽酢不入口，病著床。忽有一人來問病，謂之曰：君病尋差。俄而不見。又所住屋夜有光，庭中橘樹隆冬三實。病果尋愈。咸以至孝所感。
韓伯俞有過，其母笞之，泣，母曰：他日未甞泣，今何泣也？對曰：他日俞得笞常痛，今母力衰，不能使痛，是以泣也。
又石奢，楚人，事親孝。昭王時為令尹，行道，遙見有殺人者，追之，乃其父也。奢縱父而還自繫獄，使人言於王曰：夫以父立政，不孝廢法，縱罪不忠，請死贖父。遂因自刎。
漢書載東海孝婦養姑甚謹，姑曰：婦養我勤苦，我已老，何惜餘年，久累年少。遂自縊死。其女告官云：婦殺我母。官收繫之，拷掠治毒。孝婦不堪楚毒，自謀伏之。時于公為獄吏，曰：此婦養姑十餘年，以孝聞徹，必不殺也。太守不聽。于公爭不得理，抱其獄辭，哭於府而去。自後郡中枯旱三年。後太守至，思求其所咎。于公曰：孝婦不當死，前太守枉殺之，咎當在此。太守即時身祭孝婦之墓，未返而大雨焉。長老傳云：孝婦名用青。青將死，車載十丈竹竿，以懸五幡，立誓於眾曰：青若有罪，願殺，血當順下。青若枉死，血當逆流。既行刑已，其血青黃，緣幡竹而上極標，又緣幡而下云爾。
揵為符先泥和，其女者名雄。泥和至永建元年為縣功曹。縣長趙祉遣泥和拜檄謁巴郡太守。以十月乘船，於城湍墮水死，屍喪不得。雄哀慟號咷，命不圖存。告弟賢及夫，命勤覓父屍。若求不得，吾欲自沈覓之。時雄年二十七，有子男貢年五歲，貰三歲。又為作繡香囊一枚，盛金珠環，預嬰二子。哀號之聲，不絕於口，昆族私憂。至十二月十五日，父喪未得。雄乘小船，於父墮處哭數聲，竟自投水中，旋流沒底。見夢告弟，至二十一日與父俱出。投期如夢，與父相持，並浮出江。縣長表言，郡太守蕭登承上尚書，遣戶曹掾為雄立碑，圖像其形，令知誌孝。
唐慈州刺史大原王千石，性自仁孝，以沈謹見稱。尤精內典，信心練行。貞觀六年父憂，居喪過禮，一食長齋，柴毀骨。立廬於墓左，負土成墳。夜中常誦佛經，宵分不寢。每聞擊磬之聲，非常清徹，兼有異香，延及數里。道俗聞者，莫不驚異。
夫以立忠立孝，所以揚名於後代；行逆行乖，所以受報於來苦。孝逆昇沈，善惡胡越。故大慈愍闍王之凶勃，譽羅雲之善徵。將恐不孝毒火，無由而滅，惡逆重闇，開了未期。譬如牢獄重囚，具縈眾苦。抱長枷，穿大械，帶金鉗，負鐵鎖。捶撲其軀，膿瘡穢爛，周遍形骸，臭惡纏匝。而欲以此狀求見慈父，懇誠難覩也。
如智度論云：佛弟子提婆達多是佛堂弟，出家學道，誦得六萬法聚，精進修行，滿十三年。其後為供養故，來至佛所，求學神通。佛告憍曇：汝觀五陰無常，可以得道，亦得神通。而不為說取通之法。出求舍利弗、目揵連乃至五百阿羅漢，皆不為說。言：汝當觀五陰無常，可以得道，可以得通。是時阿難未得他心智，如佛所言，以授提婆達多。提婆達多受學通法已，入山不久，便得五通。得五通已，自念：誰當與我作檀越者？如王子阿闍世有大王相，欲與為親厚。到天上取天食，還欝單越取自然粇米，至閻浮林中取閻浮菓，與王子阿闍世。或自變其身作象寶馬寶，以惑其心。或作嬰孩，種種變態，以動其心。王子意惑，於柰園中大立精舍，四種供養，并種種雜供，無物不備，以給提婆達多。日日率諸大臣，自送五百釜羹餅。提婆達多大得供養，而徒眾鮮少。自念：我有三十相，減佛未幾，直以弟子未集。若七眾圍繞，與佛何異。如是思惟已，生心破得五百弟子。舍利弗、目揵連說法教化，僧還和合。爾時提婆達多便生惡心，推山壓佛。金剛力士以金剛杵而遙擲之，碎石迸來，傷佛足指。華色比丘尼呵之，復以拳打尼，尼即時眼出而死。作三逆罪，與惡邪師富蘭那外道等親厚，斷諸善根，心無悔恨。復以惡毒著指爪中，欲因禮佛以中傷佛。欲去未到，於王舍城中地自然破裂，火車來迎，生入地獄。提婆達多身有三十相而不能忍伏其心，為供養利故而作大罪，生入地獄。
又涅槃經云：善星比丘雖復讀誦十二部經，獲得四禪，乃至不解一偈一句一字之義，親近惡友，退失四禪。退四禪已，生惡邪見。作如是說：無佛無法，無有涅槃。沙門瞿曇善知相法，是故能知他人心。乃至爾時如來即與迦葉往善星所。善星比丘遙見我來，見已，即生惡邪之心。以惡心故，生身陷入阿鼻地獄。
又如智度論說：欝陀羅伽仙人得五神通，日日飛到國王宮中食。王大夫人如其國法，捉足而禮。夫人手觸，即失神通。從王求車乘駕而出，還其本處，入樹林間，更求五通，乃至為鳥急鳴，以亂其意。捨樹至水邊求定，復聞魚鬪動水之聲。此人求禪不得，即生瞋恚：我當盡殺魚鳥。此人久後思惟得定，生非有想非無想處。於彼壽盡，下生作飛狸，殺諸魚鳥，作無量罪，墮三惡道。又云：有一比丘坐得四禪，生增上慢，謂得阿羅漢。恃是而止，不復求進。命欲終時，見有四禪中陰相來，便生邪見，謂無涅槃，佛為欺我。惡邪生故，即失四禪中陰，便見阿鼻地獄泥犁中陰相來。命終即生阿鼻地獄。佛為說偈云：
多聞持戒禪，未得無漏法。
雖有此功德，此事不可信。
又未生怨經云：調達嫉佛徒眾，還告太子未生怨曰：汝父國寶，以貢佛僧，國藏空竭，可早圖之。即位為王，吾興師往征佛也。子可為王，吾當為佛，兩得其所，不亦善乎！則勅勢臣，奪其印綬，付王獄禁。王意怡然，照之宿殃，心無恐懼，重信佛言。王曰：吾有何過而罪我乎！皇后貴人，率土巨細，莫不哀慟。王顧哭者曰：佛說天地日月，須彌山海，有成必敗。盛者即衰，合會有離，生者必死，輪轉無際。身尚不保，何國之常。王謂太子曰：汝每有疾，吾為燋心，欲以身命救危代汝。親之仁恩，唯天為上。汝懷何心，忍為逆惡。夫殺親者，死入太山。吾是汝尊，以國惠汝。吾欲至佛，請作沙門。太子曰：汝莫多云。吾獲宿願，豈有赦哉！勅獄吏曰：絕其餉食，以餓殺之。瓶沙王向佛所在，稽首重拜曰：子有天地之惡，吾無絲髮之愆。仰天呼曰：痛乎，天豈有斯道哉！舉國巨細，靡不哀慟。后謂太子曰：大王桎梏，處在牢獄，坐臥須人。欲見大王，寧不可乎！太子曰：可。后淨身澡浴，以蜜麨塗身，入見大王。面貌瘦瘠，不識本形。后曰：佛說榮樂無常，罪苦有常。王曰：獄吏絕餉，飢渴日久。身有八十戶，戶有數百種蟲，擾吾腹中，血肉消盡，壽命且窮。言之哽咽，息絕復連。后曰：具照斯艱。妾以麨蜜塗身，可就食之。當惟佛誡，無忽憂心。王食畢已，向佛所在，哽咽稽首。佛說榮福難保，如幻如夢。誠如尊教。吾不懼死，唯恨不面稟佛清化，與秋露子、目連、大迦葉講尊道奧。王謂后曰：如目連等，眾垢已除，得六神通，尚為貪嫉梵志所捶，豈況吾哉！為惡殃追，人猶影響。佛時難遇，神化難聞。稟其清化，誠亦難值。吾今死矣，遷神遠逝。夫欲建志，莫尚佛教。汝慎守之，防來禍矣。后聞王誡，重更哀慟。爾時太子詰獄吏曰：絕王食久，不死何為。對曰：皇后入獄，身塗麨蜜，貢以延命。太子曰：自今莫令后見王身。王飢勢起，向佛所在稽首，即為不飢。夜時為明，太子聞，令塞窻牖，削其足底，無令得起，而覩佛明。有司即削足底，其痛無量，念佛不忘。佛遙為王說經曰：夫善惡行，殃福歸身，可不慎矣。瓶沙對曰：若當支解，寸斬於體，終不念惡。世尊重曰：吾今為佛，大千日月天神鬼龍，靡不稽首。宿之餘殃，于今不釋，豈況凡庶，具照宿殃。王即叉手向佛遙稽首：今日命絕，永贊神化。喐咿鯁咽，斯須息絕。舉國臣民，靡不躄踊，呼天奈何。瓶沙大王即得道迹，上生天上，三道門塞，諸障滅矣。
述曰：闍王後悔，殷誠重懺，具如涅槃，不可備錄。據迹似實，約權俱化。故依菩薩本行經云：佛告阿闍世王：殺父惡逆之罪，用向如來改悔，故在地獄中當受世間五百日罪，便當得脫。唯當自責，改往修來，莫用愁憂。王聞歡喜，不能自勝。
又雜寶藏經云：昔迦默國鳩陀扇村中有一老母，唯有一子。其子勃逆，不修仁孝。以瞋母故，舉手向母，撾打一下。即日出行，遇逢於賊，折其一臂。不孝之罪，尋即現報，苦痛如是。後地獄苦，不可稱計也。
又百緣經云：佛在世時，舍衛城中有一長者婆羅門，婦產一男兒，容貌弊惡，身體臭穢。飲母乳時，能使乳敗。若飲餘者，亦皆敗壞。唯以酥蜜塗指令舐，得濟軀命。因為立字，名曰得飽。後漸長大，求佛出家。佛告：善來比丘。鬚髮自落，法服著身，便成沙門。精勤修習，得阿羅漢果。而行乞食，亦不獲得。便自悔責，入其塔中，見少坌污，即便掃灑。時到乞食，即便豐足。心懷歡喜，白眾僧言：從今以往，眾僧塔寺，聽我掃灑。僧即聽許。後於一日，眠不覺曉。舍利弗見佛塔中有少塵坌，即便掃之。時黎軍支便從眠寤，見舍利弗掃，竟心懷悵恨，語舍利弗：汝掃我地，令我今者飢困一日。時舍利弗聞是語已，而告之言：我今自當共汝入城受請，可得飽滿，汝勿憂也。聞已心泰。受請時到，共舍利弗入城受請。正值檀越夫婦鬪諍，竟不得食，飢餓而還。時舍利弗於第二日復更語言：我於今朝當自將汝，受長者請，令汝飽足。時到將往，其上中下座，皆悉得食，唯此一人獨不得食。高聲唱言：我不得食。爾時主人都無聞者，飢困而還。爾時阿難聞已深憐，於第三日語言：我於今朝隨佛受請，為汝取食，足使飽滿。然阿難受持如來八萬四千諸法藏門，未曾漏脫。今故為此黎軍支比丘取其飲食，忽然不憶，空鉢而還。於第四日阿難復為取食，還其所止。道逢惡狗所䶩齧，飲食棄地，空鉢而還。於第五日大目揵連復為取食，中道為金翅鳥王見，為搏齧，合鉢將去，置大海中。復不得食。於第六日時舍利弗復為取食，到彼房門，門自然閉。復以神力入其房內，踊出其前。失鉢墮地，至金剛際。復以神力申手取鉢。其口復齽，竟不能食。時日已過，口輒自開。於第七日竟不得食，極生慚愧。於四眾前飡沙飲水，即入涅槃。時諸比丘見是事已，怪其所由，請佛說本因緣。佛告比丘：乃往過去無量世中，有佛出世，號曰帝幢。將諸比丘游行教化。時有長者，名曰瞿彌，見佛及僧，深生信敬，請來供養。日日如是。便經父亡，母故惠施。子悋不聽，乃至計食與母。母故分減施佛及僧。子聞瞋恚，即便捉母，閉著空室，鎖戶棄去。至七日頭，母極飢困，從子索食。兒答母曰：何如飡沙飲水足活，今者何為索食。語已捨去，竟不得食。母便去世。其子命終，入阿鼻獄，受苦畢已，還生人中，飢困如是。然由往昔供養佛故，今得值我出家得道。比丘聞已，歡喜奉行。
又新婆沙論云：昔有暴惡者，令母執器，自牛牛乳。牛便過量，母止之言：餘者可留以乳犢子。其人既聞，忽生瞋忿，以手掬乳，散其母面，隨著母身。乳滴多少，惡業力故，即令彼人身上還生爾所白癩。
如雜寶藏經云：昔有一婦，稟性佷悷，不順禮度。每所云為，常與姑反。後作方計，教其夫主，自殺其母。其夫愚癡，即用婦語。便將其母至曠野中，結縛手足，將欲加害。罪逆之甚，感徹上天。雲霧四合，為下霹靂，霹殺其兒，母即還家。其婦開門，謂是夫主，問言：殺未？姑答：已殺。至於明日，方知夫死，不孝之罪，現報如是。後入地獄，受苦無量。
如雜寶藏經：爾時世尊而作是言：恭敬宿老，有大利益，而常讚歎恭敬父母、耆長、宿老。不但今日。我於過去久遠，有國名棄老國。彼國土中有老人者，皆遠驅棄。有一大臣，其父年老，依如國法，應在驅遣。大臣孝順，心所不忍。乃深掘地，作一密窟，置父著中，隨時孝養。爾時天神捉持二蛇，著王殿上，而作是言：各別雄雌，汝國得安。若不別者，汝身及國七日之後，悉當覆滅。王聞是已，心懷懊惱。即與群臣參議斯事，各自陳謝，稱不能別。即募國界，誰能別者，厚加爵賞。大臣歸家，往問其父。父答子言：此事易別。以細軟物停蛇著上，其躁嬈者當知是雄，住不動者當知是雌。即如其言，果別雄雌。天神復問言：誰於睡者名之為寤，誰於寤者名之為睡？王與群臣復不能辯。大臣問父：此是何言？父言：此名學人，於諸凡夫名為覺者，於諸羅漢名之為睡。即如其言以答。天神又復問言：此大白象有幾斤兩？群臣共議，無能知者。大臣問父。父言：置象船上，著大池中，畫水齊船，深淺幾許。即以此船置石著中，水沒齊畫，則知斤兩。即以此智以答。天神又復問言：以一掬水多於大海，誰能知之？群臣共議，又不能解。大臣問父：此是何語？父言：此語易解。若有人解信心清淨，以一掬水施於佛僧及以父母困厄病人，以此功德，數千萬劫受福無窮。海水極多，不過一劫。推此言之，一掬之水百千萬倍多於大海。即以此言用答天神。天神復化作餓人，連骸拄骨而來問言：世頗有人飢窮瘦苦，劇於我不？群臣思量，復不能答。復以狀問父。父答子言：世間有人慳貪嫉妬，不信三寶，不能供養父母師長，將來之世，墮餓鬼中，百千萬歲，不聞水穀之名。身如大山，腹如大谷，咽如細針，髮如錐刀，纏身至脚。舉動之時，支節火然。如此之人，劇汝飢苦百千萬倍。即以斯言，用答天神。天神又化作一人，手脚杻械，項後著鎖，身中火出，舉體燋爛，而又問言：世頗有人苦劇我不？群臣率爾，無知答者。大臣復問其父，父即答言：世間有人，不孝父母，逆害師長，叛於夫主，誹謗三尊，將來之世，墮於地獄，刀山劍樹，火車鑪炭，陷河沸屎，刀道火道。如是眾苦，無量無邊，不可計數。以此方之，劇汝困苦百千萬倍。即如其言，以答天神。天神又化作一女人，端正瑰瑋，踰於世人，而又問言：世間頗有端正之人似我者不？群臣默然，無能答者。臣復問父。父時答言：世間有人，信敬三寶，孝順父母，好施忍辱，精勤持戒，得生天上，端正殊特，過於汝身百千萬倍。以此方之，如瞎獼猴。復以此言以答天神。天神又以一栴檀木方之正等，又復問言：何者是頭？群臣智力，無能答者。臣又問父。父答言：易知。放著水中，根者必沈，尾者必舉。即以此言，用答天神。天神又以二白騲馬，形色無異，而復問言：誰母誰子？群臣亦復無能答者。復問其父。父答言：與草令食，若是母者，必推草與子。如是所問，悉皆答之。天神歡喜，大遺王珍奇財寶，而語王言：汝今國土，我當擁護，令諸外敵不能侵害。王聞是已，極大踊悅，而問臣言：為是自知，有人教汝？賴汝大智，國土獲安，既得珍寶，又許擁護，是汝之力。臣答王言：非臣之智，願施無畏，乃敢具陳。王言：設汝今有萬死之罪，猶尚不問，況小罪過。臣白王言：國有制令，不聽養老。臣有老父，不忍驅遣，致犯王法，藏著地中。臣來應答，盡是父智，非臣之力。唯願大王一切國土，還聽養老。王即歎美，心生喜悅，奉養臣父，尊以為師。濟我國家一切人命。如此利益，非我所知。即便宣令，普告天下，不聽棄老，仰令孝養。其有不孝父母，不敬師長，當加大罪。爾時父者，我身時也。爾時大臣者，舍利弗是。爾時王者，阿闍世是也。爾時天神者，阿難是也。
又雜寶藏經云：昔者世尊語諸比丘：當知往昔波羅柰國有不善法，流行於世。父年六十，與著敷糸罽，使守門戶。爾時兄弟二人，兄語弟言：汝與父敷糸罽，使令守門。屋中唯有一敷糸罽，小弟便截半與父而白父言：大兄與父，非我所與。大兄教父使守門屋。兄向弟言：何不盡與敷糸罽，截半與之？弟答兄言：適有一敷糸罽，不截半與，後更何處得。兄問弟言：欲更與誰？弟言：豈可得不留與兄耶？兄言：何以與我？弟言：汝當年老，汝子亦當安汝置於門中。兄聞此語，驚愕曰：我亦當如是耶？弟言：誰當代汝？便語兄言：如此惡法，宜共除捨。兄弟相將共至輔相所，以此言論向輔相說。輔相答言：實爾。我等亦共有老。輔相啟王，王可此語，宣令國界，孝養父母，斷先非法，不聽更爾。
又優婆塞戒經云：是五逆罪，殺父則輕，殺母則重。殺阿羅漢重於殺母。出佛身血重於殺阿羅漢，破僧復重出佛身血。
頌曰：
君愛忠臣，父憐孝子。況佛大慈，
拔苦樂彼。不荷其恩，害親存己。
一墜幽塗，累劫終始。
周時有人姓王，字彥偉，河南人。為性兇惡，好游獵。父母孤養，憐愛極重。每諫不許共惡人交游，復抑不聽射獵，恐損身命，不存係嗣。偉不從父訓，常獵不止。兼逐惡人，常為麁過。父母既見不止兇行，罰杖五十，身瘡不得出。以恨父母，伺夜眠之後，密以土袋壓父母口，加身坐上，望氣不出，意令遣死，無有瘡瘢，將為卒亡，不猜己身。忽見有鬼來入堂內，震動家內，大小並覺，翻偉床前。偉便仰臥，土袋已在偉腹。父母蘇覺，遂挽兒腹上土袋，不能去身。偉復見鬼壓土袋上，極困垂死，唱叫救命。合家大小及以隣人併力挽之，必竟不移。偉聲不出，但得以手叩頭，合掌而卒。
齊何君平，相州人。母裴氏，少年誕平，後更不孕。父母憐愛，劇同眼目。父母憐重，平長大不多教學問，縱暴自游。年至二十，父母憐愛，不聽別室。父因使出行，經年方還。父行去後，母憐共私。父還到舍，共母殺父，埋之後園，誑他道父未還。天雷霹父屍出，然後霹平身，身上具題因緣。親隣告官，聞徹天聽，勅殺裴氏，暴屍不聽收理。
隋大業中，河南人婦女養姑不孝。姑兩目盲，婦以蚯蚓為羹以食之。姑怪其味，竊藏一臠，留以示兒。兒還見之，欲送婦向縣。未及而雨，雷震失其婦。俄而婦從空落，身衣如故，而易其頭白狗頭，言語不異。問其故，答云：以不孝姑，為天神所罰。夫以送官，時乞食於市。後不知所在。
蓋聞重恩三寶，慈蔭四生；化育十方，等同一子。機無細而不臨，智有來而必撫。遂使優填刻像，欝爾浮光；斯匿鑄形，超然避席。自茲厥後，靈瑞倍興。嘉聲彌盛，靡草從風。念則罪減福生，敬則德隆終古。良由如來長我法身，父母養我生身。既修長壽之因，不存蜉蝣之命。恩義深重，特須思報恩也。
如正法念經云：有四種恩，甚為難報。何等為四？一者母，二者父，三者如來，四者說法師。若有供養此四種人，得無量福，現在為人之所讚歎，於未來世能得菩提。
又大般若經：若有問言：誰是知恩能報恩者？應正答言：佛是知恩能報恩者。何以故？一切世間知恩報恩無過佛故。
又增一阿含經云：爾時世尊告諸比丘：若有眾生知返復者，此人可敬。小恩尚不忘，何況大恩。設離此間百千由旬，猶近我不異，我常歎譽。若有眾生不知返復者，大恩尚不憶，何況小恩。彼非近我，我不近彼。正使被僧伽梨在吾左右，此人猶遠。是故比丘當念念返復，莫學無返復。
又舍利弗問經云：佛言：夫受戒隨其力辨，可以為施，不限多少。文殊師利白佛言：云何如來說父母恩大，不可不報？又言師僧之恩不可稱量，其誰為最？佛言：夫在家者，孝事父母，在於膝下，莫以報生長與之等。以生育恩深，故言大也。若從師學，開發知見，次恩大也。夫出家者，捨其父母生死之家，入法門中，受微妙法師之力也。生長法身，出功德財，養智惠命，功莫大也。追其所生，乃次之耳。
又中陰經：佛問彌勒：閻浮提兒生墮地乃至三歲，母之懷抱為飲幾乳？彌勒答曰：飲乳一百八十斛，除母腹中所食四分。東弗于逮兒生墮地，乃至三歲，飲乳一千八百斛。西拘耶尼兒生墮地，乃至三歲，飲乳八百八十斛。北欝單越兒生墮地，坐著陌頭，行人授指，口束指七日成人，彼土無乳。中陰眾生飲吸於風。
又難報經云：左肩持父，右肩持母，經歷千年，便利背上，猶不能報父母之恩。
又增一阿含經云：孝順供養父母，功德果報，與一生補處菩薩功德一等。
又佛說古來世時經阿那律比丘自說宿命云：吾昔在波羅柰國，穀米勇貴，人民飢饉。我負擔草，賣以自活。彼有緣覺，名曰和理，來游其國。我早出城，欲擔負草。爾時緣覺著衣持鉢，入城分衛。至於中道，吾負草還，於城門中，復與相遇，空鉢而出。和理緣覺遙見吾來，即自念言：吾早入城，此人出城。今負草還，想朝未食。吾當隨後，往詣其家，乞以遏飢。我時擔草，自還其舍，下草著地。顧見緣覺追吾之後，如影隨形。我時心念：朝出城時，見此緣覺入城分衛，而空鉢還，想未獲食。吾當斷食以奉施之。即持食出，長跪授之。道人愍受。其緣覺曰：今穀米飢貴，人民虛餓，分為二分，一分著鉢，一分自食，爾為應法耳。施主報之：唯然聖人，白衣居家，徐炊食之，早晚無在。道人願受，加哀一門。時彼緣覺悉受飯食。吾因是德，七返生天，為諸天王，七返在世，人中之尊。因此一施為諸國王長者人民群臣百官所見奉事，四輩道俗所見供養。自來求吾，吾無所忘。
又佛昇忉利天為母說法經云：佛在忉利天歡喜園中波利質多羅樹下，三月安居，四眾圍繞。身毛孔中放千光明，普照三千大千世界。摩耶夫人聞已，乳自流出，若審是我所生悉達多者，當令乳汁直至於口。作此語已，兩乳直出，猶白蓮華而便入如來口中。摩耶見喜，踊躍怡悅，如華開榮。一心五體投地，專精正念，結使消伏。佛為說法，得須陀洹果。佛在天上種種利益，不可具述。爾時世尊夏三月盡，將欲還下閻浮，放五色光，照曜顯赫。時天帝釋知佛當下，即使鬼神作三道寶階，中央閻浮檀金，左用琉璃，右用馬腦，欄楯雕鏤，極為嚴麗。佛語摩耶：生死之法，會必有離。我今應下還閻浮提，不久亦當入於涅槃。摩耶垂淚說偈。爾時世尊與母辭別，下躡寶階。梵天王執蓋，及四天王侍立左右。四部大眾，歌唄讚歎，天作伎樂，充塞虛空，散華燒香，導從來下閻浮提。其王波斯匿等一切大眾集在寶階，稽首奉迎。佛還祇桓，處師子座。四眾圍繞，歡喜踊躍，不可具說。
又觀佛三昧經云：父王白佛，當往忉利天為母說法。佛言：當如輪王行法，問訊檀越。時持地菩薩入首楞嚴定，從金剛際，作金剛華，華華相次。四龍各持七寶臺，持地為佛作三道寶階。世尊至已，入宮，白毫相光化作七寶蓋，覆母上，作七寶床奉令坐。
又六度集經云：昔者菩薩為大理家，積財巨億，常奉三尊，慈向眾生。觀市覩鼈，心悼之焉。問價貴賤，鼈主知菩薩有普慈之德，答曰：百萬。菩薩答曰：大善。將鼈歸家，臨水放之。覩其游去，悲喜誓曰：眾難命全，如爾今也。廣起弘願，諸佛讚善。鼈於後夜來齧其門，怪門有聲，便出見鼈。語菩薩曰：吾受重潤，身得獲全，無以答恩。水居之物，知水盈虛，洪水將至，必為巨害矣。願速嚴舟，臨時相迎。答曰：大善。明晨詣門，如事啟王。王以菩薩宿有善名，信用其言，遷下處高。時至鼈來：洪水至矣，可速下載，尋吾所之，可獲無患。船尋其後，有蛇趣船。菩薩曰：取。鼈云：大善。又覩漂狐，曰：取。鼈云：亦善。又覩漂人，博頰呼天，哀濟吾命。曰：取。鼈曰：慎無取也。凡人心偽，尠有終信。背恩追勢，好為凶逆。菩薩曰：蟲類爾濟，人類吾賤，豈是仁哉！吾不忍為也。於是取之。鼈王悔哉，遂之豐土。鼈辭曰：恩畢請退。答曰：吾獲如來無所著至真等正覺者，必當相度。鼈曰：大善。鼈退，蛇狐各去。狐以穴為居，獲古人伏藏紫磨名金百斥。喜曰：當以報彼恩矣。狐還白曰：小蟲受潤，獲濟微命。蟲穴居之物，求穴以自安。獲金百斤，斯穴非塜非家，非劫非盜，吾精誠之致，願以貢賢。菩薩深惟：不取徒損，無益於貧民。可以布施，眾生獲濟，不亦善乎！尋而取之。漂人覩焉，曰：分吾半矣。菩薩即以十斤惠之。漂人曰：爾掘塜劫金，罪應奈何。不半分之，吾必告有司。答曰：貧民困者，吾欲等施。爾欲專之，不亦偏乎！漂人遂告有司，菩薩見拘，無所告訴，唯歸命三尊，悔過自責。慈願眾生，早離八難，莫有怨結，如今吾也。蛇狐會曰：奈何斯事？蛇曰：吾將濟之。遂銜良藥，開關入獄，見菩薩狀顏色有損，愴而心悲。謂菩薩言：以藥自隨，吾將齚太子，其毒尤甚，莫能濟者。賢者以藥自聞，傅即瘳矣。菩薩默然。蛇如所云，太子命欲將殞，王令曰：有能濟茲，封之相國，吾與參治。菩薩上聞，傅之即瘳。王喜問其所由，本末自陳。王悵然自咎曰：吾闇甚哉！即誅漂人，大赦其國，封為相國，執手入宮，並坐談論佛法，遂致太平。佛告諸沙門：理家者，是吾身。國王者，彌勒是。鼈者，阿難是。狐者，秋露子是。蛇者，目連是。漂人者，調達是。菩薩慈惠度無極行布施如是。
又新婆沙論云：昔揵馱羅國迦膩色迦王有一黃門，常監內事。暫出城外，見有群牛，數盈五百，來入城內。問驅牛者：此是何牛：答言：此牛將去其種。於是黃門即自思忖：我宿惡業，受不男身。今應以財，救此牛難。遂償其價，悉令得脫。善業力故，令此黃門即復男身。深生慶悅，尋還城內，佇立宮門，附使啟王，請入奉現。王令喚入，怪問所由。於是黃門具奏上事。王聞驚喜，厚賜珍財，轉授高官，令知外事。
颂曰：
盛哉能仁，悲救為先。乘機訃感，
鞠養慈憐。狐金蛇賞，閹人身全。
知恩報德，幽冥應焉。
宋吳子英者，舒鄉人。善入水，捕得赤鯉魚，愛其色好，持歸不殺，養之池中。數飼以米穀，食之一年，長丈餘，遂生角有翅。子英悑拜謝之。魚言：我來迎汝，上我背，與汝俱昇天。歲來歸，見其妻子，魚後迎之。如此有七十人。故吳中門戶並作神魚子英祠。
宋有一國與羅剎相近，羅剎數入境，食人無度。王與羅剎約言：自今已後，國中家各專一日，當分送往，勿復枉殺。有奉佛家唯有一子，始年十歲，次當充行。父母哀號，便至心念佛，爰及宗親，助子屬想。便送此兒，辭別捨之。以佛威神力，大鬼不得近。明日見子尚在，歡喜同歸。於茲遂絕，國人嘉慶慕焉。
宋酒泉郡太守到官，無幾，輒卒死。後有勃海陳裴見使此郡，裴憂愁不樂。就卜者占其吉凶，卜者曰：遠諸侯，放伯裘，能解此者則無憂。裴仍不解此語。卜者報曰：但去，自當解之。裴既到官，侍醫有王侯，平有史侯、董俟等。裴心窹曰：此所謂諸侯矣。乃遠之。即臥思放伯裘之義，不知何謂。至夜半後，有物來，上裴被上。裴覺，以被冐取之。其物跳踉，訇訇作聲。外人聞，持火入，欲殺之。魅乃言曰：我實無惡意，但欲試府君耳。聽一相赦，當深報府君恩。府君曰：汝為何物，而忽于犯太守？魅曰：我本百歲狐也。今變為魅，垂垂化為神，而正觸府君威怒，甚遭困厄。聽一放我，我字伯裘。若府君有急難，但呼我字，則自解矣。裴乃喜曰：卜真放伯裘之義。即便放之。小開被，忽然有赤光如震電，從戶出。明日夜有敲戶者。裴問曰：誰？答曰：伯裘。問曰：何為？答曰：白事。問曰：白何事？答曰：北界有賊，發奴也。裴案發則驗。每事先以語裴，於是境界無毫毛之姦，而咸曰：聖君出。後經月餘，主簿李音共裴侍婢私通。既而驚懼，慮伯裘來白，遂與諸侯謀殺裴，却為傍無人，便使諸侯持杖直入，欲格殺之。裴惶悑，即呼：伯裘來救我。即有物如申一匹絳課，然作聲音，侯伏地失魂，乃以次縛取之。拷問來意，故皆伏首。後月餘日，與裴辭曰：今得為神矣，當上天去，不得復與府君相見往來。遂去不見也。
唐并州石壁寺有一老僧，禪誦為業，精進練行。貞觀末有鴿巢其房楹上，哺養二鶵。法師每有餘食，常就巢哺之。鴿鶵後雖漸長，羽翼未成，乃並學飛，俱墜地而死。僧並收瘞之。經旬後，僧夜夢二小兒白之曰：兒等為先有少罪，遂受鴿身。比來聞法師讀法華經及金剛般若經，既聞妙法，得受人身。兒等今於此寺側十餘里，某村某姓名家，託生為男。十月之外，當即誕育。僧乃依期往視，見此家一婦人同時誕育二子，因為作滿月齋。僧呼為鴿兒，兩兒並應之曰：諾。一應之後，歲餘始言。報恩事廣，不可具述。
蓋聞四生沈溺，必假舟航；六趣昏迷，本憑獎導。是故三寶大慈，俯應蒼民，曲垂提引，令脫苦難。況復違背重恩，豈不永沈苦海。是故婦人鴆毒，夫蒙王賞；樵人害熊，現報臂落。良由違恩業重，現受交報。故智度論云：知恩者生大悲之根本，開善業之初門。人所愛敬，名譽遠聞，死得生天，終成佛道。不知恩者，甚於畜生也。
如百喻經云：昔有一婦，荒婬無度，欲情既盛，嫉惡其夫，每思方策，規欲殘害，種種設計，不得其便。會值其夫騁使隣國，婦密為計，造毒藥丸，欲用害夫。詐語夫言：爾今遠使，慮有乏短。今我造作五百歡喜丸，用為資糧，以送於爾。爾若出國，至他境界，飢困之時，乃可取食。夫用其言，至他界已，未及食之，於夜暗中止宿林間，畏懼惡獸，上樹避之。其歡喜丸忘置樹下。即以其夜值五百偷賊，盜彼國王五百匹馬，并及寶物，來止樹下。由其逃突，盡皆飢渴。於其樹下見歡喜丸，諸賊取已，各食一丸。藥毒氣盛，五百群賊，一時俱死。時樹上人至天明已，見此群賊死在樹下，詐以刀箭斫射死屍，收其鞍馬，并及財寶，驅向彼國。時彼國王多將人眾，尋跡來逐，會於中路，值於彼王。彼王問言：汝是何人？何處得馬？其人答言：我是某國人，而於道路值此群賊，共相斫射。五百群賊今皆一處死在樹下。由是之故，我得馬及以珍寶，來投王國。若不見信，往看賊之創痍，殺害處所。是王即遣親信往看，果如其言。王時欣然，歎未曾有。既還國已，厚加爵賞，封以聚落。彼王舊臣，咸生妬嫉，而白王言：彼是遠人，未可信伏，如何卒爾寵遇過厚，至於爵賞逾越舊臣。遠人聞已，而作是言：誰有勇健，能共我試，請於平原校其技能。舊人愕然，無敢敵者。後時彼國大曠野中有惡師子，截道殺人，斷絕王路。時彼舊臣詳共議之：彼遠人者，自謂勇健，無能敵者。今復若能殺彼師子，為國除害，真為奇特。作是議已，便白於王。王聞是已，給賜刀仗，尋即遣之。爾時遠人既受勅已，堅強其意，向師子所。師子見之，奮迅虓吼，騰躍而前。遠人驚悑，即便上樹。師子張口，仰頭向樹。其人悑急，失所捉刀，落師子口，師子尋死。爾時遠人歡喜踊躍，來白於王。王倍寵遇。時彼國人率爾敬服，咸皆讚歎。
又諸經要集云：有人入林伐木，迷惑失心。時值大雨，日暮飢寒，惡蟲毒獸，欲侵害之。是人入石窟中，有一大熊，見之悑出。熊語之言：汝勿恐悑，此舍溫暖，可於中宿。時連雨七日，常以甘果美水供給此人。七日雨止，熊將此人，示其道徑。熊語人言：我是罪身，多人怨家。若有問者，莫言見我。人答言：爾。此人前行，見諸獵者。問：汝從何來？見有眾獸不？答言：見一大熊，於我有恩，不得示汝。獵者言：汝是人黨，以人類相觀，何以惜熊。今一失道，何時復來。汝示我者，我與汝多分。此人心變，即將獵者示熊處所。獵者殺熊，即以多分與之。此人展手取肉，二肘俱墮。獵者言：汝有何罪？答曰：是熊看我，如父視子。我今背恩，將是罪報。獵者恐悑，不敢食肉，持施眾僧。上座是羅漢，語諸下座：此是菩薩，未來出世，當得作佛，莫食此肉。即時起塔供養。王聞此事，勅下國內，背恩之人，無令住此。
又九色鹿經云：昔者菩薩身為九色鹿，其毛九種色，角白如雪。常在殑伽河邊飲食水草，常與一烏為知識。時水中有一溺人，隨流來下，或出或沒，仰頭呼天：山神樹神，諸天龍神，何不愍我！鹿聞下水救之，語言：汝可騎我背，捉我角，負出上岸。溺人下地，繞鹿三匝，向鹿叩頭。乞為大家作奴，給其使令，採取水草。鹿言：不用，且各自去。欲報恩者，莫道我在此。人貪我皮角，必來殺我。時國王夫人夜夢見九色鹿，即詐病不起。王問：何以？答曰：我昨夜夢見非常之鹿，其毛九種色，其角白如雪。我思欲得其皮作坐褥，其角作拂柄。王當為我得之。王若不得，我將死矣。王募國中，若有能得，當分國而治，賜其金鉢，盛滿銀粟，賜其銀鉢，盛滿金粟。溺人聞之，欲取富貴，念言：鹿是畜生，死活何在。往至王所，言知鹿處。王大歡喜言：汝若能得其皮角來者，報之半國。溺人面上即生癩瘡。溺人言：大王，此鹿雖是畜生，大有威神。王宜多出人兵，乃可得耳。王即大出人眾，徑到殑伽河邊。烏在樹頭，見人兵來，即呼鹿言：知識且起，王兵來至。鹿故熟眠臥不覺。烏下啄耳，鹿方驚覺。四向顧望，無復走地，便往趣王車邊。傍臣欲射，王曰：莫射，此鹿非常，將是天神。鹿言：大王且莫射我，我前活王國中一人。鹿復長跪問王言：誰道我在此？王便指示車邊癩面人是也。鹿即仰頭視此人面，眼中淚出，不能自勝。此人前溺在水中，我不惜身命，自投水中，負此人出，約不相導。人無反復，不如出水中浮木也。王有愧色。汝受其恩，柰何反欲殺之。即下於國中：若有驅逐此鹿者，當誅五族。眾鹿數千皆來依附，飲食水草，不侵禾稼。風雨時節，五穀豐熟，人無疾病，其世太平。時九色鹿，我身是也。烏者，阿難是也。國王者，今父王悅頭檀是也。時王夫人者，今孫陀利是也。時溺人者，調達是也。我雖有善心向之，故欲害我難有至意。
又雀王經云：昔者菩薩身為雀王，慈心濟眾，由護身瘡。有虎食獸，骨刺其齒，困飢將終。雀王入口啄骨，日日若茲。雀口生瘡，身為瘦瘠，骨出虎活，雀飛登樹。說佛經曰：殺為凶虐，其惡莫大。虎聞雀誡厲聲，勃然恚曰：爾始離吾口，而敢多言。雀覩其不可化，即速飛去。佛言：雀王者是吾身，虎者是調達身。
又雜寶藏經云：時提婆達心常懷惡，欲害世尊。乃雇五百善財婆羅門，使持弓箭，詣世尊所，挽弓射佛。所射之箭，變成諸華。五百婆羅門見是神變，皆大悑畏。即投弓箭，禮佛懺悔。佛為說法，皆得須陀洹道。復白佛言：願聽我等出家學道。佛言：善來比丘。鬚髮自落，法服著體。重為說法，得阿羅漢道。諸比丘白佛言：世尊神力，甚為希有。提婆達多常欲害佛，然佛常生大慈。佛言：非但今日如是，於過去時，波羅柰國有一商主，名不識恩。共五百賈客入海採寶，得寶還返，到淵洄處，遇水羅剎而捉其船，不能得前。眾商人等極大驚悑，皆共唱言：天神地神，日月諸神，誰能慈救濟我也？有一大龜，背廣一里，心生悲愍，來向船所。負載眾人，即得度海。時龜小睡，不識恩者欲以大石打龜頭殺。諸商人言：我等蒙龜濟難活命，殺之不祥，不識恩也。不識恩曰：我停飢急，誰能念恩。輒便殺龜，而食其肉。即日夜中，有大群象，蹹殺眾人。爾時大龜，我身是也。爾時不識恩者，提婆達多是也。五百商人者，五百婆羅門出家得道是也。我於往昔濟彼免難，今復拔其生死之患也。
又佛說栴檀樹經云：佛告阿難：諦聽執受。時維邪梨國有五百人入海採寶，置船步還，經歷深山。日暮止宿，豫嚴早發。四百九十九人皆引去，一人臥熟失輩。仍遇天雨雪，失去徑路，窮厄山中，啼哭呼天。有大栴檀香樹，樹神謂窮人言：可止留此，自相給衣食，到春可去。窮人便留。至于三月，啟樹神言：受恩得全身命，未有微報。顧有二親，今在本土，實思得還，願乞發遣。樹神言：善。便自從意，以金一餅賜之。去此不遠，當得還邑。窮人臨去，問樹神言：此樹香潔，世所希有。今當委還，願知其名。神言：不須問也。窮人復言：依陰此樹，積歷三月，若到本國，當宣樹恩。神便報言：樹名栴檀，根莖枝葉，治人百病，其香遠聞。世之奇異，人所貪求，不須噵也。窮人還至國中，親族歡喜。後無幾間，國王病頭痛，禱祀天地山水諸神，痛不消差。名醫省視，唯得栴檀香，以護病得愈。王即募求，民間無有。便宣令國中：得栴檀香者，拜為封侯，妻以王女。時窮人聞賞祿重，便詣王所，白言：我知栴檀香處。王便令匠臣將窮人，往伐取香樹。至到樹所，使者見樹洪直，枝條茂盛，華果煌煌。以希見故，心不忍伐。不伐者，則違王命。躊躇褒保回，不知云何。樹神空中言曰：便伐，但置其根。伐已，以人血塗之，肝腸覆其上，樹自當生，還復如故。使者聞神言如此，便令人伐之。窮人住在樹邊，樹枝跢地，標殺窮人。使者便與左右議言：向者樹神言當得人血肝腸，以祠樹心。不知當以誰賽。此人今死，便以當之。則屠割之，取其肝血，如神所勅。樹即更生，如本無異。車載伐樹，以還國中。醫即進藥，王病得愈，舉國歡喜。王命國中人民其有病者，皆出香給，病皆得愈。舉國欣欣，遂致太平。阿難退坐稽首質言：是窮人何無反復，違樹神重誓。佛報曰：乃往昔維衛佛時有父子三人，其父奉行齋戒，未曾懈怠。大兒常於中庭空中，燒香供養十方諸佛。小弟愚癡，不知三尊，輒以衣覆香上。兄謂弟言：此事大重，何以犯之。弟起惡言，誓斷兄兩足。兄復起念，當拍殺弟。父言：汝二子諍，使我頭痛。大兒報言：願得我身為藥，令父平損。口不妄言故，世世受罪。弟興惡意，欲斷兄足，後果將人，往斷樹身。兄欲拍殺弟，今作樹神，果因樹為體，拍殺弟身。時國王頭痛者，其父也。奉齋精進，故得尊貴。時言使我頭痛者，後果頭痛。各受其殃。佛言：罪福報應，如影隨形。
頌曰：
大悲愍濟，德重乾坤。恩深父母，
義越君尊。忠孝盡命，猶難報恩。
如違厥理，交喪其魂。
夫理之所窮，唯善與惡。顧此二途，條然易辯。幽則有罪福苦樂，顯則有賢愚榮辱。愛榮憎辱，趣樂背苦，含識所必同也。今愛榮而不知慕賢，求福而不知避禍。譬猶播植粃粺，而欲歲取精糧；驅駕駑蹇，而望騰超敻絕。不亦惑哉！如鳥獸蟲虺之智，猶知因風假鶩，託迅附高，以成其事，奚況於人，而無託友，以就其善乎！故所託善友，則身存而成德；所親闇蔽，則身瘁而名惡也。故玄軌之宗，出於高範；切瑳之意，事存我友。又如㗱牛之虻，飛極百步，若附鸞尾，則一翥萬里。此豈非其翼工之所託迅也。亦同凡夫溺喪，極趣不越人天，若憑大聖之威，則高昇十地，同生淨域也。
如涅槃經云：阿難比丘說：半梵行名善知識。佛言：不爾。具足梵行，乃名善知識。又云：善知識者，如法而說，如說而行。云何名為如法而說，如法而行？自不殺生，教人不殺生，乃至自行正見，教人行正見。若能如是，則得名為真善知識。自修菩提，亦能教人修行菩提，以是義故，名善知識。自能修行信戒、布施、多聞、智慧，亦能教人修行信戒、布施、多聞、智慧。復以是義，名善知識。善知識者，有善法故。何等善法，所作之事，不求自樂，常為眾生而求於樂。見他有過，不訟其短，口常宣說純善之事。以是義故，名善知識。善男子如空中月，從初一日至十五日，漸漸增長。善知識者，亦復如是。令諸學人漸遠惡法，增長善法。善男子，若有親近善知識者，本未有定、慧、解脫、解脫知見，即便有之，未具足者，則得增廣。又云：善友，當觀是人貪欲、瞋恚、愚癡、思覺，何者徧多。若知是人貪欲多者，則應為說不淨觀法。瞋恚多者，為說慈悲。思覺多者，教令數息。著我多者，當為分析十八界等。聞已修行，次第獲得四念處觀，身受心法。得是觀已，次第復觀十二因緣。如是觀已，次得暖法。從得暖法，乃至漸得羅漢、辟支佛果。菩薩大乘佛果等，依此而生，更無疑滯。自利利他，不加水乳，是名真善知識法師之位。若不具此，非善知識。加水之法，不可依承。故佛性論引經偈云：
無知無善識，惡友損正行。
鼅鼄落乳中，是乳轉成毒。
是故要須真實利益眾生，先自調伏，然後教人。無寡聞失，無退行失，無散亂失，無輕慢失，無顛倒失，無貪求失，無瞋恚失，無邪行失，無著我失，無小行失。具此十法，名善知識。故莊嚴論偈云：
多聞及見諦，巧說亦憐愍。
不退此丈夫，菩薩勝依止。
又佛本行經云：爾時世尊又共長老難陀至於一賣香邸，見彼邸上有諸香裹。見已，即告長老難陀，作如是言：難陀，汝來取此邸上諸香裹物。難陀爾時即依佛教，於彼邸上取諸香裹。佛告難陀：汝於漏刻一移之頃，捉持香裹，然後放地。爾時長老難陀聞佛如此語已，手執此香，於一刻間，還放地上。爾時佛告長老難陀：汝今當自嗅於手看。爾時難陀聞佛語已，即嗅自手。佛語難陀：汝嗅此手，作何等氣？白佛言：世尊，其手香氣微妙無量。佛告難陀：如是，如是。若人親近諸善知識，時常共居，隨順染習相親近故，必定當得廣大名聞。爾時世尊因此事故，而說偈言：
若有手執沈水香，及以藿香麝香等。
須臾執持香自染，親附善友亦復然。
爾時世尊復說偈言：
若人親近惡知識，現世不得好名聞。
必以惡友相親近，當來亦墮阿鼻獄。
若人親近善知識，隨順彼等所業行。
雖不現證世間利，未來當得盡苦因。
又四分律：親友意者，要具七法，方成親友。一、難作能作，二、難與能與，三、難忍能忍，四、密事相告，五、互相覆藏，六、遭苦不捨，七、貧賤不輕。如是七法人能行者，是親善友，應親附之。
又莊嚴論佛說偈云：
無病第一利，知足第一富，善友第一親，涅槃第一樂。
又迦羅越六向拜經云：善知識者有四輩：一、外如怨家，內有厚意。二、於人前直諫，於外說其善。三、病𤸃懸官若為其怔忪，憂解之。四、見人貧賤，心不棄捐，當念欲富之。善知識者復有四輩：一、為吏所捕，將歸藏匿，於後解決之。二、有病瘦消損，將歸養視之。三、知識死亡，棺殮視之。四、知識已死，復念其家。
又生經云：佛告諸比丘：往古久遠不可計時，於他異土，時有四人以為親厚，共止一處。時有獵師射獵得鹿，欲來入城。各共議言：吾等設計，從其獵師，當索鹿肉，知誰獲多。俱即發行。一人陳辭，其言麁獷，而高自大。咄，男子，當惠我肉，欲得食之。第二人曰：唯兄施肉，令弟得食。第三人曰：仁者可愛，以肉相與，吾思食之。第四人曰：親厚損肉，唯見乞施，吾欲食之，俱共飢渴。時獵師觀察四人言辭，各隨所言以偈報之。先報第一人曰：
卿辭甚麁獷，云何相與肉。其言如刺人，且以角相施。
報第二人曰：
此人為善哉，謂我以為兄。其辭如枝體，便持一膊與。
報第三人曰：
可愛敬施我，而心懷慈哀。其辭如腹心，便以心肝與。
報第四人曰：
以我為親厚，其身得同契。此言快善哉，以肉皆相與。
於時獵師隨其所志，言辭麁細，各與肉分。於是天說頌曰：
一切男子辭，柔軟歸其身。是故莫麁言，衰利不離身爾時佛告諸比丘：第一麁辭則所欣釋子是。第二人者，颰陀和梨是。第三人者，黑優陀是。第四人者，今阿難是。天說偈者，則吾身是。爾時相遇，今亦如是。
又佛本行經云：佛告諸比丘：我念往昔久遠之時，波羅柰國有一烏王，其烏名曰蘇弗多羅，而依住彼波羅柰城，與八萬烏和合共住。善子烏王有妻名曰蘇弗窒利。時彼烏妻共彼烏王行欲懷妊。時彼烏妻忽作是念：願我得淨香潔飲食，現今人王之所食者。而彼烏妻思是飲食不能得故，宛轉迷悶，身體憔瘁，羸瘦顫掉，不自安故。問其妻言：汝今何乃宛轉於地，身體憔瘁，羸瘦顫掉，不能自安。彼時烏妻報烏王言：善哉聖子，我今有娠，乃作是念：願得清淨香潔餚饍，如王食者。時善子烏告其妻言：異哉賢者。如我今日何處得是香美飲食。王宮深邃，不可得到。我若入者，於彼手邊，必失身命。彼妻又復報烏王言：聖子，今者若不能得如是飲食，我死無疑，并其胎子亦必無活。善子烏王復告妻言：異哉賢者，汝今死日，必當欲至，乃思如是難得之物。善子烏王作是語已，憂愁悵怏，思惟而住。復作是念：如我意者，如是香潔清淨飲食如王食者，實難得也。爾時烏王群眾之內乃有一烏，見善子烏心懷愁憂，不樂而住。見是事已，詣烏王所，白烏王言：異哉賢者，何故憂愁，思惟而住？善子烏王於時廣說前事因緣。彼烏復白善子王言：善哉聖子，莫復愁憂，我能為王覓是難得香美餚饍王所食者。是時烏王復告彼烏，作如是言：善哉善友，汝若力能為我辦得如此事者，我當報汝所作功德。爾時彼烏從烏王所居住之處，飛騰虛空，至梵德王宮。去厨不遠，坐一樹上，觀梵德王食厨之內。其王食辨，有一婦女，備具餚饍。食時將至，專以銀器盛彼飲食，欲奉與王。爾時彼烏從樹飛下，在彼婦女頭上而立，啄鵮其鼻。時彼婦女患其鼻痛，即翻此食在於地上。爾時彼烏即取其食，將與烏王。烏王得已，即將與妻。其妻得已，尋時飽食，身體安隱，如是產生。爾時彼烏日別數往奪彼食，取將與烏王。時梵德王屢見此事，作如是念：奇哉怪異。云何此烏數數常來，穢污我食，復以觜爪傷我婦女。而王不能忍此事故，尋時勅喚網捕獵師，而語之言：卿等急速至彼烏處，生捕將來。其諸獵師聞王勅已，啟白王言：如王所勅，不敢違命。獵師往至，以其羅網捕得此烏，生捉將來，付梵德王。時梵德王語其烏言：汝比何故數污我食，復以觜爪傷我婦女？爾時彼烏語梵德王：善哉大王，聽我向王說如此事，令王歡喜。時梵德王心生喜悅，作如是念：希有斯事。云何此烏能作人語？作是念已，告彼烏言：善哉！善哉！汝必為我說斯事意，令我歡喜。爾時彼烏即以偈頌向梵德王而說之曰：
大王當知波羅柰，有一烏王常依止，八萬烏眾所圍繞，悉皆取彼王處分。彼烏王妻有所憶，我向大王說其緣，烏妻所思香美膳，如是大王所食者。是故我今數數來，抄撥大王香美食，今者為彼烏王故，致被大王之所繫。善哉唯願大聖王，慈悲憐愍放脫我，我為烏王彼妻故，數來抄撥大王食。我念從此一生來，未曾經造如此事，今為大王一勅已，於後不敢更復為。
時梵德王既聞彼烏如此語已，心生喜悅，作如是言：希有此事，人尚不能於其主邊有如是等愛重之心，如此烏也。作是語已，其梵德王而說偈言：
若有如是大臣者，彼應重答食封祿。須似如是猛健烏，為主求食不惜命。
其梵德王說此偈已，復告烏言：善哉汝烏，於今已去，常來至此取香美食。若其有人遮斷於汝不與食者，來語我知，我自與汝已分所食而將去耳。佛告諸比丘：汝等當知，彼烏王者，我身是也。彼時為主偷食烏者，即憂陀夷比丘是也。梵德王者，此即輸頭檀王是也。於時比丘憂陀夷令彼歡喜，為我取食。今亦復爾，令淨飯王心生歡喜。又復為吾而將食來。
頌曰：
澡身沐德，鑪冶心堅。氷開春日，蘭敗秋年。慧人成哲，愚友增纏。將昇寶地，願值善緣。
惟夫大聖垂化，正攝群心。善惡二門，用標宗極。善類清昇，惡稱俯墜。良由業惑未傾，牢籠三界；情塵不靜，擁翳五燒。滯八倒之沈淪，勞四生之維縶。是故隨順邪師，信受惡友。致使煩惑難攝，亂使常行；心馬易馳，情猴難禁。修福念善，罕自無聞；造罪營愆，日就增進。因此輪迴，生死不絕。大聖愍之，豈不痛心也！
如尸迦羅越六向拜經云：惡知識者，有四輩：一、內有怨心，外強為知識。二、於人前好言語，背後說人惡。三、有急時於人前愁苦，背後歡喜。四、外如親厚，內興怨謀。惡知識復有四輩：一、小侵之，便大怒。二、有倩使之，便不肯行。三、見人有急時，避人走。四、見人死亡，棄之不視。
又涅槃經云：菩薩摩訶薩觀於惡象及惡知識，等無有二。何以故？俱壞身故。菩薩摩訶薩於惡象等，心無悑懼，於惡知識生悑畏心。何以故？是惡象等唯能壞身，不能壞心，惡知識者二俱壞故。是惡象等唯壞一身，惡知識者壞無量善身，無量善心。是惡象等唯能破壞不淨臭身，惡知識者能壞淨身及以淨心。是惡象等能壞肉身，惡知識者壞於法身。為惡象殺，不至三惡；為惡友殺，必至三惡。是惡象等但為身怨，惡知識者為善法怨。是故菩薩常當遠離諸惡知識。
又增一阿含經：世尊說偈云：
莫親惡知識，亦莫從愚事。當近善知識，人中最勝者。人中無有惡，習近惡如識，後必種惡根，永在暗中行。
又中阿含經云：爾時世尊告諸比丘：有七怨家法而作怨家：第一、不欲令怨家有好色。雖好沐浴，名香塗身，然為色故，瞋恚覆心，而作怨家。第二、不欲令怨家安隱睡眠。雖臥床枕，覆以錦綺，然故憂苦不捨，瞋恚覆心，而作怨家。第三、不欲令怨家而得大利。雖應得利而不得利，應不得利而得其利。彼此二法，更互相違，瞋恚覆心，而作怨家。第四、不欲令怨家有朋友。若有親朋，捨離避去，因瞋覆心，而作怨家。第五、不欲令怨家有稱譽。彼惡名醜聲，周聞諸方，因瞋覆心，而作怨家。第六、不欲令怨家極大財富。彼大富人儻失財物，因瞋覆心，而作怨家。第七、不欲令怨家身壞命終，往至善處。彼身口意惡行已，命終必至惡處，生地獄中而作怨家。
又佛本行經云：爾時佛告諸比丘言：我念往昔久遠世時，於雪山下有二頭鳥，同共一身，在於彼住。一頭名曰迦樓荼鳥，一頭名憂波迦樓荼鳥。而彼二鳥，一頭若睡，一頭便寤。其迦樓荼有時睡眠，近彼寤頭有一果樹，名摩頭迦。其樹花落，風吹至彼所寤頭邊。其頭爾時作如是念：我今雖復獨食此華，若入於腹，二頭俱時得色得力，並除飢渴。而彼寤頭遂即不令彼頭睡寤，亦不告知，默食彼華。其彼睡頭於後寤時，腹中飽滿，欬噦氣出，即語彼頭，作如是言：汝於何處得此香美微妙飲食而噉食之，令我身體安隱飽滿，令我所出音聲微妙。彼寤頭報言：汝睡眠時，此處去我頭邊不遠有摩頭迦華果之樹，當於彼時，一華墮落，在我頭邊。我於爾時作如是念：今我但當獨食此華。若入於腹，俱得色力，並除飢渴。是故我時不令汝寤，亦不語知，即食此華。爾時彼頭聞此語已，即生瞋恚嫌恨之心，作如是念：其所得食不語我知，不喚我覺，即便自食。若如此者，我從今後所得飲食，我亦不喚彼寤語知。而彼二頭至於一時游行經歷，忽然值遇一毒藥華，便作是念：我食此華，願令二頭俱時取死。于時語彼迦樓荼言：汝今睡眠，我當寤住。時迦樓荼聞彼憂波迦樓荼頭如是語已，便即睡眠。其彼憂波迦樓荼頭尋食毒華。迦樓荼頭既寤已，咳噦氣出，於是即覺有此毒氣，而告彼頭，作如是言：汝向寤時食何惡食，令我身體不得安隱，命將欲死。又令我今語言麁澁，欲作音聲，障礙不利。於是寤頭報彼頭言：汝睡眠時，我食毒華，願令二頭俱時取死。於時彼頭語別頭言：汝所為者，一何太猝！云何乃作如是惡事。即說偈曰：
汝於昔日睡眠時，我食妙華甘美味，其華風吹在我邊，汝反生此大瞋恚。凡是癡人願莫見，亦願莫開癡共居，與癡共居無利益，自損及以損他身。
佛告諸比丘：汝等若有心疑，彼時迦樓荼鳥食美華者，莫作異見，即我身是。彼時憂波迦樓荼鳥食毒華者，即此提婆達多是也。我於彼時為作利益，反生瞋恚。今亦復爾。我教利益，反更用我為怨讐也。
又佛本行經云：爾時世尊與彼難陀入迦毘羅婆蘇都城。入已，漸至一賣魚店。爾時世尊見彼店內茅草鋪上有一百頭臭爛死魚，置彼草鋪。見已，告彼長老難陀，作如是言：難陀，汝來取此魚鋪一把茅草。其彼難陀而白佛言：如世尊教。作是語已，即於彼店魚鋪下，抽取一把臭惡茅草。既執取已，佛復告言：長老難陀，少時捉住，還放於地。難陀白言：如世尊教。即把草住。爾時難陀捉得彼草，經一時頃，便放於地。爾時佛復告難陀言：汝自嗅手。爾時難陀即嗅其手。爾時佛復告難陀言：汝手何氣？長老難陀報言：世尊，唯有不淨腥臭氣也。爾時佛告長老難陀：如是如是。若人親近諸惡知識，共為朋友，交往止住，雖經少時，共相隨順，後以惡業相染習故，令其惡聲，名聞遠至。爾時世尊因斯事故而說偈言：
猶如在於魚鋪下，以手執取一把茅，其人手即同魚臭，親近惡友亦如是。
頌曰：
峨峨王舍城，欝欝靈竹園。中有神化長，巧誘入幽昏。善人慕授福，惡友樂讐怨。善惡昇沈異，薰蕕別路門。
蓋聞經說善知識者，不得暫離；惡知識者，不得暫近。但凡夫識心，譬同素絲，隨緣改轉，受色有殊。境來熏心，心應其境。心境相乘，善惡業現。故知三寶所資，在物為貴。其德既弘，其功亦大。願捐棄惡友，親近善人。非直自行得成，亦使幽顯歸心也。
如僧祇律云：佛告諸比丘：過去世時，雲山根底曲山壅中，有向陽處，眾鳥雲集。便共議言：我等今日當推舉一鳥為王，令眾畏難，不作非法。眾鳥議言：善。誰應為王？有一鳥言：當推鶬鵠。有一鳥言：此事不可。何以故？高脚長頸，眾鳥脫犯，啄我等腦。眾咸言：爾。復有一鳥言：當推鵝為王，其色絕白，眾鳥所敬。眾鳥復言：此亦不可。顏貌雖白，項長且曲。自項不直，安能正他，是故不可。又復眾言：正有孔雀，衣毛綵飾，觀者悅目，可應為王。復言：不可。所以者何？衣毛雖好，而無慚愧。每至舞時，醜形出現。是故不可。有一鳥言：土梟為王。所以者何？晝則安靜，夜則勤伺守，護我等，堪為王者。眾咸可爾。有一鸚䳇在一處住有多智慧，作是念言：眾鳥之法，夜應眠息，晝則求食。是土梟法，夜則不眠，晝則多睡。而諸眾鳥圍侍左右，晝夜警宿，不復眠睡，甚為苦事。我今設語，彼當瞋恚，拔我毛羽。正欲不言，眾鳥之類，長夜受困。寧受拔毛，不越正理。便到眾鳥前，舉翅恭敬，白眾鳥言：願聽我說。如前意見。爾時眾鳥即說偈答：
黠慧廣知義，不必以年耆。汝年雖幼小，智者宜時說。
爾時鸚䳇聞眾鳥說，即說偈言：
若從我意者，不用土梟王。歡喜時覩面，常令眾鳥悑，
況復瞋恚時，其面不可觀。
時眾鳥咸言：實如所說。即共集義：此鸚䳇鳥聰明黠慧，堪應為王。便拜為王。佛告諸比丘：彼時土梟者，今闡陀比丘是。鸚䳇鳥者，今阿難是。
又僧祇律云：佛告諸比丘：如過去世時，有群雞依棒林住。有狸侵食雄雞，唯有雌在。後有烏來覆之，共生一子。子作聲時，翁說偈言：
此兒非我有，野父聚落母，共合生一子，非烏復非雞。若欲學翁聲，復是鷄母生，若欲學母鳴，其父復是烏。學烏似鷄鳴，學鷄作烏聲，烏鷄二兼學，是二俱不成。
又智度論：云何布施生尸波羅蜜？菩薩思惟：眾生不知布施，後世貧窮。以貧窮故，劫盜心生。以劫盜故，而有殺害。以貧窮故，不足於色。色不足故，而行邪行。以貧窮故，為人下賤。下賤畏他，而生妄語。如是等貧行十不善道。若行布施，生有財物，不為非法。何以故？五欲充足，無所乏短。故如提婆達多本生曾為一蛇，與一蝦蟇、一龜在一池中，共結親友。其後池水竭盡，飢窮困乏，無所控告。時蛇遣龜以呼蝦蟇，蝦蟇說偈以遣龜言：
若遭貧窮失本心，不惟本義食為先。汝持我聲以語蛇，蝦蟇終不到汝邊。
若修布施，後生有福，無所短乏，則能持戒，無此眾惡。是為布施能生尸羅波羅蜜。若能布施，以破慳心，然後持戒忍辱等，易可得行。如文殊師利在昔過去久遠劫時，曾為比丘，入城乞食，得滿鉢百味歡喜丸。城中有一小兒，追而從乞。不即與之，乃至佛圖，手捉二丸而要之言：汝若能自食一丸，以一丸施僧者，當以施汝。即相然可，以一歡喜丸布施眾僧。然後於文殊師利許受戒，發心作佛。如是布施能令受戒發心作佛。
頌曰：
善惡自相違，明闇不同止。聖人愍迷徒，乘機入生死。慕德祛囂煩，懲心見真理。擇交惡自終，出苦方有始。
魏滎陽釋超達，未詳氏族，元魏中行業僧也。多知解，善呪術。帝禁圖讖尤急，所在搜訪。有人誣達，乃收付滎陽獄。時魏博陵公檢勘窮劾，達以實告。公遂大怒，以車輪繫頸，嚴防衛之。自知無活，專念觀音。至夜四更，忽不見輪，唯見守者皆大昏睡，因走出外。將欲遠避，以繫獄囚久，脚遂𨇼急，不能遠行。至曉，虜騎四出追之。達急伏臥草中，兵騎蹋草，悉皆靡遍，對逼不見。仰看虜面，悉以皮障目。達一心服死，唯專誠稱念。夜中虜去，尋即得脫。又有僧明道人為北臺石窟寺主。魏氏之王天下，每疑沙門為賊，官收數百僧，並五繫縛之。僧明為魁首，以繩急繫，從頭至足，剋明斬決。僧明大悑，一心念觀世音。至於半夜，覺繩小寬，私心欣幸，精誠彌切。及曉，索繩都斷。既因得脫，逃逸奔山。明旦，獄監來覓不見，唯有斷繩在地。知為神力所加，非關人事，即以奏聞。帝信道人不反，遂總釋放。
魏涼州釋僧朗。魏虜攻涼州，城民少，逼僧上城。舉城同陷，收登城僧三千人，王軍將至魏主所，謂曰：道人當坐禪行道，乃復作賊。登城罪極刑戮，明日當殺。至期食時，赤氣數丈，貫日直度。天師寇謙之為帝所信，奏曰：上天降異，正為道人。實非本心，官抑令上，願不須殺。帝遂放之，猶散配役徒。唯朗等數僧別付帳下，從駕東歸。及魏軍東還，朗與同學思慕本鄉，中路共叛。然嚴防守，更無走處。東西絕壁，莫測淺深。上有大樹，傍垂岸側。遂以鼓旗竿繩，繫樹懸下。時夜大暗，崖底純棘，無安足處。欲上崖頭，復恐軍覺。投計慞惶，捉繩懸住，勢非及久。共相謂曰：今厄頓至，唯念觀音。以頭扣石，一心專注。須臾光明從日處出，通照天地。乃見棘中有得下處，因光至地，還忽冥暗。方知聖力，非關天明。相慶感遇，便泰稍眠。良久天曉，始聞軍眾警角將發，而山谷重疊，裵回萬里，不知出路。候月而行，路值大虎，出在其前。相顧而言：雖免虜難，虎口難脫。朗語僧曰：不如君言。正以我等有感，所以現光。今遇此虎，將非聖人示吾路耶！於是二人徑詣虎所，虎即前行。若朗小遲，虎亦暫住。至曉得出，而失虎蹤。便隨道自進，至于七日，達於仇池。又至涼漢，出于荊州，不測所終。
齊相州鼓山釋道豐，未詳氏族，世稱得道之流。與弟子三人居相州鼓山中，不求利養。或云：練丹黃白，醫療占相，世之術藝，無所不解。齊高來往并鄴，常過問之。應對不思，隨事標答。帝曾命酒并蒸肫，勅置豐前，令遣食之。豐聊無辭讓，極意飽噉。帝乃大笑，亦不與言。駕去後，謂弟子曰：除却床頭物。及發撒床，見向者蒸肫酒等猶在，都不似噉嚼處。時石窟寺有一坐禪僧，每日西則東望山顛，有丈八金像現。此僧私喜，謂覩靈瑞，日日禮拜，如此可經兩月。後在房臥，忽聞枕間有語，謂之曰：天下更何處有佛。汝今道成，即是佛也。爾當好作佛身，莫自輕脫。此僧聞已，便起鄭重。傍視群僧，猶如草芥。於大眾前側手指胸云：儞輩頗識真佛不？泥龕畫佛，，語不出唇，智慮何如。儞見真佛，不知禮敬，猶作本日欺我，悉墮阿鼻。又眼睛已赤，噭呼無常。合寺知是驚禪，及未發前，輿詣豐所。住即謂曰：汝兩月已來，常見東山上現金像耶？答曰：實見。又曰：汝聞枕間遣作佛耶？答曰：實然。豐曰：此風動失心耳。若不早治，或狂走難制。便以鍼鍼之三處，因即不發。及豐臨終，謂弟子曰：吾在山久，汝等有谷汲之勞。今去無以相遺，當留一泉與汝。既無陟降辛苦，努力勤修道業。便指竈傍去一方石，遂有懸泉澄映，不盈不減。於今現存。◎
竊尋眷屬萍移，新故輪轉。去留難卜，聚會暫時。良由善惡緣別，昇沈殊趣。善如難陀，棄榮欲而從道，羅雲捨王位而斷結。如旃檀林，旃檀圍繞，隨應而度。調御之美，於茲可見。惡如調達破僧，闍王害父。常懷毒意，常結怨讐。既同棘刺之林，亦類蚖蛇之種。善惡路分，禍福可覩也。
如須摩提長者經云：佛在世時，舍衛城有大長者子，名須摩提。是人命終，父母宗親及諸知識，一時號哭，哀悼躄踊，稱怨大喚，悶絕于地。或有喚父母兄弟者，或有呼夫主大家者，如是種種號咷啼哭。又有把土而自坌者，又有持刀斷其髮者。譬如有人毒箭入心，苦惱無量。或有以衣自覆而悲泣者，譬如大風鼓扇林樹，枝柯相棖。又如失水之魚，宛轉在地。又如斬截大樹，崩倒狼藉。以如是楚毒而加其身。爾時世尊知而故問阿難：彼諸大眾何故哀號悲泣如是？阿難具以白佛：唯願世尊為度一切，可往至彼。諸佛世尊不以無請而有不說，我今為彼諸人勸請於佛。世尊以大慈悲願往至彼。爾時如來受阿難請，即往其家。是時彼諸人等遙見世尊，各各以手拭面，前來迎佛。既至佛所，頭面禮足，悲哀鯁塞，不能發言。正欲長歎，以敬佛故，不敢出息，噎氣而住。爾時佛告長者父母等：汝等何故悲泣懊惱，著此幻法？是諸人等同時發言而白佛言：世尊，是城中唯有此人聰明智慧，端正殊妙。年既盛壯，於諸人中為無有上。又復多饒財寶，倉庫盈溢，車馬衣服，奴婢使人，如是悉備，無所乏短。一旦命終，是故我等悲泣戀慕，不能自勝。善哉世尊，願為我等方便說法，得離諸惱。從今已後，更不復受如是諸苦。爾時世尊告長者父母宗親知識及諸大眾：汝等曾見有生不老病死不？諸人白佛言：未曾見也。佛復告諸大眾：汝等欲離生老病死憂悲苦惱者，莫復念是恩愛之縛。標心正見，歸命三寶。所以者何？於諸世間無過佛者，能導盲冥愚癡之眾。佛所說法，即是良藥。爾時世尊即說偈言：
十方世界中，生者無不死。
生死往來道，唯法能除滅。
無有十方剎，命終能濟者。
唯佛能除斷，是故歸命佛。
若人作不善，好行十惡者，
心常懷憍慢，不敬於三寶，
不能淨持戒，懈怠不精進，
如是諸人等，皆名之為死。
無常計有常，不淨計有淨，
實苦而言樂，無我計有我。
眾生生死中，深著於倒見，
千萬億劫中，不知生死本。
若有人能解，真實大法者，
能知此非常，最為大苦本。
若人見垢濁，斷際三毒本，
必能得成就，無上之大法。
爾時長者諸眷屬等聞佛所說，悲苦皆息，並獲道果。
又法句喻經云：昔有婆羅門，少年出家，學至六十，不能得道。婆羅門法，六十不得道，然後歸家娶婦。為居家，生得一男，端正可愛。至年七歲，書學聰慧，才辯出口，有逾人之操。卒得重病，一宿命終。梵志憐惜，不能自勝，伏其屍上，氣絕復蘇。親族諫喻，奪屍殯斂，埋著城外。梵志自念：我今啼哭，計無所益。不如往至閻羅王所，先乞索兒命。於是梵志沐浴齋戒，齎持華香，發舍而去。所在問人：閻羅王所治處為在何許？展轉前行，行數千里，至深山中。見諸得道梵志，復問如前。諸梵志問曰：卿問閻羅王所治處，欲求何等？答曰：我有一子，辯慧過人，近日卒亡，悲窮懊惱，不能自解。欲至王所，求乞兒命，還將歸家，養以備老。諸梵志等愍其愚癡，即告之曰：閻羅王所治之處，非是生人所可得到也，當示卿方宜。從此西行四百餘里，有大川，其中有城。此是諸天神案行世間，停宿之城。閻羅王常以四月四日案行，必過此城。卿持齋戒，往必見之。梵志歡喜奉教而去。到其川中，見好城郭宮殿屋舍，如忉利天。梵志詣門燒香，翹脚祝願，求見閻羅王。王勅守門人引見之。梵志啟言：晚生一男，欲以備老。養育七歲，近日命終。唯願大王垂恩布施，還我兒命。閻羅王言：所求大善。卿兒今在東園中戲，自往將去。梵志即往，見兒與諸小兒共戲。即前抱之，向之啼泣曰：我晝夜念汝，食寐不甘。汝寧不念父母辛苦以不？小兒驚喚，逆呵之曰：癡騃老翁，不達道理。寄住須臾，名人為子。勿妄多言，不如早去。今我此間自有父母。邂逅之間，唐自手抱。梵志悵然涕泣而去。即自念言：我聞瞿曇沙門知人魂神變化之道，當往問之。於是梵志即還佛所。時佛在舍衛祇桓為大眾說法。梵志見佛稽首作禮，具以本末向佛陳之：實是我兒，不肯見名，反謂語我為癡騃老翁，寄住須臾，認我為子。永無父子之情，何緣乃爾。佛告梵志：汝實愚癡。人死神去，便更受形。父母妻子因緣合居，譬如寄客，起則離散。愚迷縛著，計為己有。憂悲苦惱，不識本根。沈溺生死，未央休息。唯有慧者不貪恩愛，覺苦捨習，勤修經戒，滅除識想，生死得盡。梵志聞已，豁然意解，即於座上得羅漢道。
又大法炬經云：佛言：一切眾生皆悉隨其形類而置名字，如鳥雀等。而彼餓鬼眾生之中，無有決定差別名字。勿謂天定天也，人定人也，餓鬼定餓鬼也。如一事上有種種名，如一人上有種種名，如一天乃至餓鬼畜生有種種名，亦復如是。亦有多餓鬼全無名字，於一彈指頃轉變身體，作種種形。云何可得呼其名也？彼中惡業因緣未盡故，於一念中種種變身。
如法句喻經云：昔佛在舍衛國為天人說法，時城中有婆羅門長者，財富無數，為人慳貪，不好布施。食常閉門，不喜人客。若有其食時，輒勅門士，堅閉門戶，勿令有人妄入門裏，乞丐求索。爾時長者歘思美食，便勅其妻，令作飯食，教殺肥雞，薑椒和調，煮之令熟，飯食飣餖。即時已辦，勅外閉門。夫妻二人坐，一小兒著聚中央，便共飲食。父母取雞肉著兒口中。如是數數，初不有廢。佛知此長者宿福，應度化作沙門，伺其坐食，現出坐前，便祝願云：但言多少布施，可得大福。長者舉頭見化沙門，即罵之言：汝為道人而無羞恥。室家坐食，何為唐突。沙門答曰：卿自愚癡，不知羞恥。今我乞士，何故慚羞。長者問曰：吾及室家自共娛樂，何故慚羞？沙門答曰：卿殺父妻母，供養怨家，不知慚恥，反謂乞士，何不慚羞。於是世尊即說偈言：
所生枝不絕，但用食貪欲。
養怨益丘塜，愚人當汲汲。
雖獄有鉤鍱，慧人不謂牢。
愚見妻子飾，深著愛其牢。
慧說愛為獄，深固難得出。
是故當斷棄，不親欲能安。
長者聞偈，驚而問之：道人何故說此？答曰：案上雞者，是卿先世時父。以慳貪故，常生雞中，為卿所食。此小兒者，往作羅剎。卿作賈客大人，乘船入海，舟輒失流，墮羅剎國中，為羅剎所食。如是五百世壽盡，來生為卿作子。以卿餘罪未畢，故來欲相害耳。今是妻者，是卿先世時母，以恩愛深固，今還與卿作婦。今卿愚癡，不識宿命，殺父養怨，以母為妻。五道生死，輪轉無際，周旋五道，誰能知者。唯有道人見此睹彼。愚者不知，豈不慚恥。於是長者懎然毛豎，如畏悑狀。佛現威神，令識宿命。長者見佛，即識宿命。尋則懺悔謝過，便受五戒。佛為說法，得須陀洹道。
又雜寶藏經云：佛時游行到居阿羅國，便於中路一樹下坐。有一老母名迦旦遮羅，繫屬於人，井上汲水。佛語阿難：往索水來。阿難承佛勅，即往索水。爾時老母聞佛索水，自擔罐往。既到佛所，放罐著地，直往抱佛。阿難欲遮，佛言：莫遮。此老母者，五百身中曾為我母。愛心未盡，是以抱我。若當遮者，沸血從面門出，而即命終。既得抱佛，嗚其手足，在一面立。佛語阿難：往喚其主。其主來至，頭面禮佛，却住一面。佛語主言：放此老母，使得出家。若出家，者當得羅漢。主便即放。迦葉佛時出家學道，故得羅漢。爾時為徒眾主，罵諸聖尼為婢，今屬於他。五百身中常為我母，遮我布施，常生貧賤。
又賢愚經云：舍衛國中有豪富長者，唯無子息。每禱祀神祇，求索一子。精誠欵篤，婦便懷妊。日月滿足，生一男兒。其兒端正，世所希有。父母宗親共相合集，詣大江邊，飲食自娛。臨河不固，失兒墮水。尋時搏撮，竟不能得。父母憐念，絕氣復蘇。其兒功德，竟復不死，至河水中，隨水沈浮。時有一魚，吞此小兒。雖在魚腹，猶復不死。時有小村而在下流，有一富家亦無子姓，種種求索，困不能得。而彼富家常令一奴捕魚販賣。其奴捕得吞小兒魚，割腹看之，得一小兒，面貌端正。得已歡喜。我家由來禱祠求索，精誠報應，故天與我。即便摩抆乳哺養之。時彼上村父母追索：此是我兒，於彼河失。今汝得之，願以見還。時彼長者而答之曰：我家由來禱祠求子，今神報應，賜我一兒。君之亡兒，竟何所在。紛紜不了，詣王求斷。於是二家各引道理。王聞其說，靡知所如，即為二家共養此兒。至兒長大，各為娶婦，安置家業，二處異居。此婦生子，即屬此家，彼婦生兒，即屬彼家。時二長者各隨王教。其兒長大俱為娶婦，供給所須，無有乏短。其兒白二父母，請求出家。父母心愛，不能距逆，即便聽許。即往佛所，求索入道。佛即聽之，讚言：善來。頭鬚自墮，即成沙門，字曰重姓。佛為說法，得盡諸苦，即於座上成阿羅漢。阿難白佛：不審世尊，此重姓比丘本造何行，種何善根，而今生世墮水魚吞，而故不死？佛告阿難：汝且聽之，吾當為說。過去久遠有佛世尊號毘婆尸，集諸大眾，為說妙法。時有長者來至會中，聞受三歸，受不殺戒，復以一錢布施彼佛。由是之故，世世受福，無有乏短。佛告阿難：爾時長者，今重姓比丘是也。由施一錢，九十一劫常富錢財，至於今世，二家供給。受不殺戒故，墮水魚吞不死。受二自歸故，今值我世，得阿羅漢道。
又佛說長者子懊惱三處經云：爾時舍衛城有大富長者，財寶無數。家無親子，恐終後沒官，夫婦禱祠，歸命三寶，精勤不懈，便得懷軀。婦人黠者有五事應知：一、知夫婿意，二、知夫婿念不念，三、知所因懷軀，四、別知男女，五、別知善惡。是婦報長者：我已懷軀。長者歡喜。月滿生男，加五乳母，供養抱持，長大索得好婦。其兒夫婦行園，園中有樹，名曰無憂。華色鮮白，絮弱緋色。婦語夫言：欲得此華。夫便上樹為取此華。樹枝細劣，即時摧折，兒便墮死。父母聞之，奔趣抱頭，摩挲占視，永絕不蘇。父母悲哀，五內摧傷。眾客見之，亦代哀痛。佛與阿難因入城見，愍獨一子而墮樹死。佛告長者：人生有死，物成有敗。對至命盡，不可避藏。捐去憂念，勿復憂慼。佛語長者：此兒本從忉利天上壽盡，來生卿家。卿家壽盡，便生龍中。金翅鳥王，即取噉之。三處父母，一時共啼哭。為是誰子？佛即說偈言：
天上諸天子，為是卿子乎？
為在諸龍中，龍神之子耶？
時佛自解言：非是諸天子，
亦非為卿子，復非諸龍子。
生死諸因緣，無常譬如幻，
一切不久立，譬若如過客。
佛語長者：死不可離，去不可追。長者白佛：此兒宿命罪福云何？佛言：此兒前世好喜布施，尊敬於人。緣此福德，生豪富家。喜獵傷害，令身命短。罪福隨人，如影隨形。長者踊躍，逮得法忍。
如十住毘婆沙論云：於此家中，父母、兄弟、妻子、眷屬車馬等物，增長貪求，無有厭足。家是難滿，如海吞流。家是無足，如火焚薪。家是無息，覺觀相續。家是苦性，如怨詐親。家是障礙，能妨聖道。家是鬪亂，共相違諍。家是多瞋，呵責好醜。家是無常，雖久失壞。家是眾苦，馳求守護。家是疑處，猶如怨賊。家是顛倒，貪著假名。家是伎人，種種妄飾。家是變異，貪必離散。家是假借，無有實事。家如眠夢，富貴則失。家如朝露，須臾變滅。家如蜜滴，其味甚少。家如棘叢，欲刺傷人。家如鐵蟲，覺觀常唼。如是等患，不可具述。是故在家菩薩當如是觀：知其家過。在家妻子、眷屬、奴婢、財物等不能作救作歸，非我善友。是故宜當急捨離之。又無始已來，一切眾生於六道中互為父子，親疏何定。故偈云：
無明蔽慧眼，數數生死中。
往來多所作，更互為父子。
貪著世間樂，不知有勝事。
怨數為知識，知識數為怨。
是故我方便，莫生憎愛心。
若起憎愛心，不能通達法。
又大菩薩藏經云：舍利子，若有眾生味著男女、妻妾、諸女色欲，當知即是味著礫石之雹，即是味著利刀之刃，則是味著大熱鐵丸，即是味著坐熱鐵床，即是味著熱鐵几隥。舍利子，若有味著華鬘香塗，即是味著熱鐵華鬘，亦是味著屎尿塗身。舍利子，若有攝受居處舍宅，當知攝受大熱鐵甕。若有攝受奴婢作使，當知攝受地獄惡卒。若有攝受象馬駝驢牛羊雞豕，當知攝受地獄之中黑駁猪狗。又是攝百踰繕那禁衛之卒。取要言之，若有攝受妻妾男女諸女色欲，當知即是攝受一切眾苦憂愁悲惱之聚。舍利子，寧當依附千踰繕那量大熱鐵床，極熱遍熱，猛焰洞然。於彼父母所給妻妾諸女色欲，乃至不以染愛之心，遠觀其相。何況親附抱持之者。何以故？舍利子，當知婦人是眾苦本，是障礙本，是殺害本，是繫縛本，是憂愁本，是怨對本，是生盲本。當知婦人滅聖慧眼，當知婦人如熱鐵華，散布於地，足蹈其上。當知婦人於諸邪性流布增長。舍利子，何因緣故名為婦人？所言婦者，名加重擔。何以故？能使眾生受重擔故，能使眾生持於重擔有所行故，能使眾生荷於重擔遍周行故，能令眾生於此重擔心疲苦故，能令眾生為於重擔所煎迫故，能令眾生為於重擔所傷害故。舍利子，復以何緣名之為婦？所言婦者，是諸眾生所輸委處，是貪愛奴所流沒處，是順婦者所輸稅處，是婦媚者所迷惑處，是婦勝者所歸投處，是屈婦者所憑仗處，婦自在者所放逸處，為婦奴者所疲苦處，隨婦轉者所欣仰處。舍利子，以如是等諸因緣故，名是諸處以之為婦。
又雜阿含經云：爾時世尊告諸比丘：有三種子。何等為三？有隨生子，有勝生子，有下生子。何等為隨生子？謂子父母不殺、不盜、不婬、不妄語、不飲酒，子亦隨學不殺等，是名隨生子。何等為勝生子？若父母不受不殺等，子能受不殺等，是名勝生子。何下生子？若子父母不受不殺等，子亦不能受不殺等，是名下生子。
又五無返復經云：聞如是。一時佛在舍衛國與千二百五十比丘俱。時有一梵志從羅閱祇國來，欲得學問。便到舍衛國，見父子二人耕田，毒蛇螫殺其子。其父猶耕如故，不看其子，亦不啼哭。梵志問曰：此是誰兒？耕者答言：是我之子。曰：是卿之子，何不啼哭？耕者答曰：人生有死，夫盛有衰。善者有報，惡者有對。愁憂啼哭，無益死者。卿今入城，我家某處，願過語之。吾子已死，持一人食來。梵志自念：此是何人而無返復。兒死在地，情不愁憂，反更索食。此人不慈，無復此比。梵志入城詣耕者家，見死兒母，即便語之：卿兒已死，其夫寄信持一人食來。梵志曰：何以不念子耶？兒母即為梵志說譬喻言：兒來託生，我亦不呼。兒今自去，非我能留。譬如行客，因過主人，客今自去，何能得留。我之母子亦復如是。去來進止，非我之力。隨其本行，不能救護。復語其姊，卿弟已死，何不啼哭？姊復說譬喻向梵志言：譬如巧師入山斫木，縛作大筏，安置水中。卒逢大風，吹破筏散，隨水流去。前後分張，不相顧望。我弟亦爾。因緣和合，共一家生。隨命長短，死生無常，合會有離。我弟命盡，各自所隨，不能救護。復語其婦：卿夫已死，何不啼哭？婦說喻向梵志言：譬如飛鳥，暮宿高樹，同止共宿。伺明早起，各自飛去，行求飲食。有緣即合，無緣即離。我等夫婦亦復如是。無常對至，隨其本行，不能救護。復語其奴：大家已死，何不啼哭？奴復說譬喻言：我之大家，因緣和合。我如犢子，隨逐大牛。人殺大牛，犢子在邊，不能救護大牛之命。愁憂啼哭，無所補益。梵志聞已，心感自責，不識東西。我聞此國孝順奉事，恭敬三寶，故從遠來欲得學問。既來到此，了無所益。更問行人：佛在何許？欲往問之。行人答言：近在祇洹精舍。梵志即到佛所，稽首作禮，却坐一面，合掌低頭，默無所說。佛知其意，謂梵志曰：何以低頭愁憂不樂？梵志曰：所願不果，違我本心，是故不樂。佛語梵志：有何所失，愁憂不樂？梵志對曰：我從羅閱祇國來，欲得學問。既來到此，見五無返復。佛問梵志：何等五無返復？梵志曰：我見父子二人耕田下種，兒死在地，父亦不愁。居家大小都無愁悲，是為大逆。佛言：不然。不如卿語。此之五人，最為返復。知身非常，身非己有。往古聖人，不免斯患。何為凡夫，大啼小哭，無益死者。世俗之人，無所識知，生死流轉，無有休息。梵志心開意解。我聞佛說，如病得愈，盲者得視，如暗得明。於是梵志即得道迹。一切死亡不足啼哭，滅死防生，非愁憂法。死者身歸於土，生者種持產業，欲為亡者請佛及僧，燒香供養，讀誦經書，日日作禮，復能布施三寶，最是為要。梵志稽首，為佛作禮，歡喜奉行。
頌曰：
眷屬多孜擾，染著亂心神。
親疎未可定，何得偏憎憐。
乾城無片實，渴鹿諍焰塵。
息心上空響，廢念心源真。
晉杜願，字永平，梓橦涪城人也。家巨富，有一男名天保，願愛念。年十歲，泰元三年，暴病而死。經數月日，家所養猪生五子，一子最肥。後官長新到，願將以作禮，捉就殺之。有一比丘忽至願前謂曰：此㹠是君兒也。如何百餘日中而相忘乎？言竟忽然不見。四顧尋視，見在天西，騰空而去。香氣充布，彌日乃歇。
晉董青建者，不知何許人。父字賢明，建元初為越騎校尉。建母宋氏孕建時，夢有人語云：爾必生男，體上當有青誌，可名為青建。及生如言，即名焉。有容止，美言笑，性理寬和，家人未嘗覩其慍色。見者咸異之。至年十四，而州迎主簿。建元初皇儲鎮樊漢，為水曹參軍。二年七月十六日寢疾，自云：必不振濟。至十八日，臨盡起坐，謂母曰：罪盡福至，緣累永絕。願母自割，不須憂念。因七聲大哭，聲盡而絕。將殯喪齋前，其夜靈語云：生死道乖，勿安齋前。自當有造像道人來迎喪者。明日果有道人來，名曇順，即依靈語，向曇順說之。曇順曰：貧道住在南林寺，造丈八像垂成，賢子乃有此感應。寺西有少空地，可得安喪也。遂葬寺邊。三日，其母將親表十許人墓所致祭，於墓東見建如生云：願母割哀還去，建今還在寺住。母即止哭而還。舉家菜食長齋。至閏月十一日，賢明夢見建云：願父暫出東齋。賢明便香湯自浴，齋戒出東齋。至十四夜，於眠中聞建喚聲，驚起見建在齋前如生時。父問：汝往在何處？建云：從亡來住在練神宮中，滿百日，當得生忉利天。建不忍見父母兄弟哭泣傷慟，三七日禮諸佛菩薩，請四天王，故得暫還。願父母從今以後，勿復啼哭祭祠。阿母已發願求見建，建不久當命終，即共建同生一處。父壽可得七十三，命終之後，當三年受罪報。勤苦行道，可得免脫。問曰：汝從夜中來，那得有光明？建曰：今與菩薩諸天共下，此其身光耳。又問云：汝天上識誰？建曰：見王車騎、張吳興、外祖宋西河。建曰：非但此一門中生，從四十七年以來，至今七死七生，已得四道果。先發七願，願生人間，故歷生死。從今永畢，得離七苦。建臨盡時，見七處生死。所以大哭者，與七家分別也。問云：汝皆生誰家？建曰：生江吏部、羊廣州、張吳興、王車騎、蕭吳興、梁給事、董越騎等家。唯此間生十七年，餘處正五三年耳。自今以後，毒厲歲多，宜勤修功德。建見世人死，多墮三塗，生天者少，勤精進，可得免度。發願生天，亦得相見。行脫差異，無相值期。又問云：汝母憂憶汝垂死，可令見汝不？建曰：不須相見，益懷煎苦耳。耶但依向言說之。諸天已去，不容久住。慘有悲色，忽然不見。去後竹林左右猶有香氣，家人亦並聞餘香焉。建云：所生七家，江概、羊希、張永、王玄。宋謨、蕭惠明、梁季父也。賢明遂以出家，名法藏也。
宋袁廓，字思度，陳郡人也。元徽中為吳郡丞。病經少日，奄然如死，但餘息未盡。棺櫬之具並備，待畢而殮。三日而能轉動視瞬，自說云：有使者稱教，喚廓隨去。既至，有大城池，樓堞高整，階闥崇麗。既命廓進，主人南面，陛森然，威飾冠自。執刀者點廓坐。坐定溫涼畢，設酒炙果粽𦵔餚等，廓皆嘗進。種族形味，不異世中。酒數巡行，主人謂廓曰：身主簿不幸，閤任有闕。以君才頴，故欲相屈。當能顧懷不？廓意亦知是幽途，乃固辭凡薄，非所剋堪。加少窮孤，兄弟零落。公私二三，乞蒙恩放。主人曰：君當以幽顯異方，故有辭耳。此間榮祿資待，身口服御，乃當勝君世中。勤勤之懷，甚貪共事。想必降意，副所期也。廓復固請曰：男女藐然，並在齠齓。僕一旦恭任，養視無託。父子之戀，理有可矜。廓因流洟稽顙。主人曰：君辭讓乃爾，何容相逼。願言不獲，深為嘆恨。就案上取一卷文書，句點之。既而廓謝恩辭歸。主人曰：君不欲定省先亡乎？乃遣人將廓行，經歷寺署甚眾，末得一垣城，門楯並黑，囹圄也。將廓入中，斜趣一隅。有諸屋宇，駢填銜接，而甚陋弊。次有一屋，見其所生母羊氏在此屋中，容服不佳，甚異平生。見廓驚喜。戶邊有一人，身面瘍痍，形類甚異，呼廓語。廓驚問其誰？羊氏謂廓曰：此王夫人，汝不識耶？王夫人曰：吾在世時不信報應，雖復無甚餘罪，正坐鞭撻婢僕過苦，故受此罰。亡來楚毒，殆無暫休。今特少時寬隙耳。前喚汝姊來，望以自代，竟無所益，徒為憂聚。言畢洟泗。王夫人即廓嫡母也。廓姊時亦在其側。有頃，使人復將廓去，經涉衖陌，閭里整頓，似是民居。末有一宅，竹籬茅屋，見父披被著巾，憑案而坐。廓入門，父揚手遣廓曰：汝既蒙罷，可速歸去，不須來也。廓跪辭而歸。使人送廓至家而去。廓今太子洗馬是也。
宋居士卞悅之，濟陰人也。作朝請，居在潮溝。行年五十，未有子息。婦為取妾，復積載不孕。將祈求繼嗣，千遍轉觀世音經。其數垂竟，妾便有娠，遂生一男。元嘉十八年已五歲。
唐京城真寂寺沙門慧如，少精勤苦行，師事信行。信行亡後，奉尊其法。隋大業中因坐禪修定，遂七日不動。眾皆歎異之，以為入三昧也。既而慧如開目，洟泣交流。僧眾怪問之。答曰：火燒脚痛，待視瘡畢乃說。眾皆怪問。慧如曰：被閻羅王請行道七日滿，王問：須見先亡知識不？如答：欲見二人。王即遣喚一人，唯見龜來舐慧如足，目中淚出而去。更一人者，云罪重不可喚，令就見之。使者引慧如至獄門，門閉甚固。使呼守者，有人應聲。使者語：慧如師急避道，莫當門立。如始避而門開，大火從門流出，如鍛星迸著如脚，被之。舉目視門，門已閉訖，竟不得相見。王施絹三十匹，固辭不許，云：已遣送後房。眾僧爭往房視之，則絹在床矣。其脚燒瘡大如錢，百餘日乃愈。至武德初年卒。真寂寺即今化度寺是。
唐京都西市北店有王會師者，其母先終，服制已畢。至顯慶二年內，其家乃產一青黃母狗。會師妻為其盜食，乃以杖擊之數下。狗遂作人語曰：我是汝姑，新婦杖我大錯。我為嚴酷家人過甚，遂得此報。今既被打，羞向汝家。因即走出。會師聞而洟泣，抱以歸家，而復還去。凡經四五，會師見其意正，乃屈請市北大街中，正是己店北大牆後，作小舍安置，每日送食。市人及行客就觀者極眾，投餅與者，不可勝數。此犬常不離此舍，過齋時即不肯食。經一二歲，莫知所之。
唐居士李信者，并州文水縣之太平里人也。身為隆政府衛士。至顯慶年冬，隨例往朔州赴番。乘赤草馬一匹，并將草駒。是時歲晚凝陰，風雪嚴厚。行十數里，馬遂不進。信以番期逼促，撾之數十下。馬遂作人語謂信曰：我是汝母。為生平避汝父，將石餘米乞女，故獲此報。此駒即是汝妹也。以力償債向了，汝復何苦敦逼如是。信聞之驚愕流洟，不能自勝，乃拜謝之。躬馱鞍轡，謂曰：若是信孃，當自行歸家。馬遂前行，信負鞍轡，隨之至家。信兄弟等見之，悲哀相對，別為廠櫪養飼，有同事母。屈僧營齋，合門莫不精進。鄉閭道俗，咸歎異之。時工部侍郎溫無隱、歧州司法張金停俱為丁艱在家，聞而奇之，故就信家顧訪，見馬猶在。問其由委，並如所傳。
蓋聞睿知一揆，圖度萬端。業行黑白，受報昇降。大小方音，長短別域。德有隱顯，行有淺深。是以群聖降迹，緣感斯應。或標奇顯相，或韜形晦跡。軌轍雖殊，弘道罔異。若不校量，罕知優劣也。
如菩薩本行經云：佛告須達：過去世時有一婆羅門，名曰比藍。端正無比，聰慧第一，財富無量，不可憶數。比藍：財寶所有，皆悉非常，我不用之，欲施窮乏。即設大壇，人民雲集，皆來至所。時比藍欲澡自手，傾於軍持，而水不出，大用愁憂。今我大祠將有何過，而水不出。即時天人於虛空中語比藍言：汝施大好，無能過者。但所施人盡是邪偽倒見之徒，不堪受汝恭敬之施。以是之故，水不能出。於是比藍聞天人語，意便開解，即作誓言：今我所施，用成無上正真之道。審如所願者，今我瀉水當墮我手。作誓願已，便傾澡瓶，水即墮手。諸天讚言：如汝所願，成佛不久。爾時比藍布施貧乏衣服飲食，十二年中，盡用布施，無所藏積。佛告須達：爾時比藍婆羅門者，今我身是。而我所施亦好，其心亦好，受者不好。所施雖多，獲報甚少。而今我法真妙清淨，弟子真正，所施雖少，獲報甚多。於十二年所作布施及閻浮提一切人民，計其功德，不如布施一須陀洹人。其福甚多，過出其上。施百須陀洹，并前福報，不如施一斯陀含人。施百斯陀含，并前福報，不如施一阿那含人。施百阿那含，并前福報，不如施一阿羅漢。施百阿羅漢，并前功德，不如施一辟支佛。施百辟支佛、百阿羅漢、百阿那含、百斯陀含、百須陀洹及施閻浮提人所得功德，不如起塔僧坊精舍衣食等，供養過去來今四方眾僧，給其所須。計其功德，過前所作功德。將前所作福德，不如施佛一人。功德甚多，不可復計。雖供養佛并前施功德，不如有人一日之中受三自歸八關齋。若持五戒，所得功德逾過於前百千萬倍，不可為喻。復以持戒之福，并合集前一切功德，不如坐禪慈念眾生經一食頃。所得功德逾過於前百千萬倍。復合前功德，不如聞法執在心懷，思惟四諦。比前功德最尊第一，無有過上。於是須達聞法踊躍，身心清淨，得阿那含道。
如金剛三昧不壞不滅經云：佛告彌勒菩薩：我今為汝說菩薩所行功德地法。初地菩薩猶如初月，光明未顯，然其明相皆悉具足。二地菩薩如五日月。三地菩薩如八日月。四地菩薩如九日月。五地菩薩如十日月。六地菩薩如十一日月。七地菩薩如十二日月。八地菩薩如十三日月。九地菩薩如十四日月。十地菩薩如十五日月，圓滿可觀，明相具足。其心澹泊，安住不動，不沒不退，住首楞嚴三昧。
又無性攝論釋云：謂於初地達法界時，遍能通達一切地者，若於初地正通達時，速能通達後一切地，此種類故。如有頌曰：
如竹破初節，餘節速能破。
得初地真智，諸地疾當得。
依增一阿含經云：一閻浮提人福德等一轉輪聖王福。一輪王福等一東弗于逮人福。一東弗于逮人福等一俱耶尼人福。一俱耶尼人福等一欝單越人福。一欝單越人福等一四天王福。一四天王福等一三十三天王福。一三十二天王福等一帝釋福。一帝釋福等一炎摩天福。。如是展轉校量，乃至非想天福，不可思量。
又正法念經云：如三十三天受五欲樂，喻如金輪王所受之樂，比於天樂，十六分中不及其一。所受天身，無有骨肉，亦無污垢。不生嫉妬，其目不眴，衣無塵垢，無有煙霧，亦無大小便利之患。其身光明，能有遠照。轉輪聖王都無此事。於已妻子不偏攝受，離於嫉妬。飲食自在，無有睡眠疲極等苦。轉輪聖王等都無此事。此諸天等初生之時，歌舞音樂，無有教者，不從他學。以善業故，自然皆知。退時善業盡故，一切皆忘。忉利下天尚有大樂，況上天樂，難可為比。如是展轉校量，從下向上，乃至非想非非想天，不可為比。
如十輪經云：佛言：若有剎利旃陀羅王，於三寶所起於惡心，一切諸佛所不能救。譬如壓油，一一麻中皆生諸蟲，以壓油輪而壓取之，即便油出。此壓油人於其日夜為應定殺幾所眾生？若復有人以是十輪而壓油者，一輪一日一夜壓油千斛，如是乃至滿於千年。是壓油人得幾所罪？地藏菩薩言：甚多，世尊。無能知是人罪量其數多少，唯佛知之。佛言：譬如十輪之罪，等一婬女舍罪。其舍有千女，皆為求欲。如是十婬女舍，其罪等一酒家。如是十酒家，等一屠兒舍。如是十屠兒舍罪，等一剎利旃陀羅。居士、旃陀羅、十輪中等於一王輪一日一夜罪。爾時世尊而說偈言：
十輪罪等一婬舍，十婬罪等同一酒，
十酒罪等一屠兒，十屠坊罪等剎家。
如樹提伽經：偈云：
何物高於空，我慢高於空。
何物重於地，戒德重於地。
何物多草木，亂想多草木。
何物疾於風，意念疾於風。
何物得生天，十善得生天。
何物服人身，五戒服人身。
何物落地獄，十惡落地獄。
何物墮畜生，觝突墮畜生。
何物堅金剛，無著堅金剛。
何物軟鶴毛，心柔軟鶴毛。
何物香旃檀，持戒香旃檀。
何物明日月，佛光明日月。
何物安於山，坐禪安於山。
何物動於地，三界動於地。
何物最清淨，泥洹最清淨。
何物最穢濁，生死最穢濁。
何物最為高，家和最為高。
何山最為明，須彌最為明。
何國最為樂，舍衛最為樂。
何國饒人民，迦夷國饒人。
何物戲深山，麋鹿戲深山。
何物樂叢林，狐狢樂叢林。
何物墮風塵，沙礫墮風塵。
何物戲深淵，鯉魚戲深淵。
又雜阿含經云：有天子說偈問佛云：
何戒何威儀，何得何為業，
慧者云何住，云何往生天？
爾時世尊說偈答言：
遠離於殺生，持戒自防禦，
害心不加生，是則生天路。
遠離不與取，與取心欣樂，
斷除賊盜心，是則生天路。
不行他所愛，遠離於邪婬，
自受知止足，是則生天路。
自為己及他，為財及戲笑，
妄語而不為，是則生天路。
斷除於兩舌，不離他親友，
常念和彼此，是則生天路。
遠離不愛語，軟語不傷人，
常說淳美言，是則生天路。
不為不成說，無義不饒益，
常順於法言，是則生天路。
聚落若空地，見利言我有，
不行此貪想，是則生天路。
慈心無害想，不害於眾生，
心常無怨結，是則生天路。
苦業及果報，二俱生淨信，
受持於正見，是則生天路。
如是諸善法，十種淨業跡，
等受堅固持，是則生天路。
時釋提桓因說偈問佛云：
何法命不知，何法命不覺，
何法鎖於命，何法為命縛？
爾時世尊說偈答言：
色者命不知，諸行命不覺，
身鎖於其命，愛縛於命者。
又雜阿含經云：爾時世尊手捉團土大如梨果，告諸比丘：云何我手中團土為多，大雪山中土石為多？諸比丘白佛言：世尊手中少少耳，彼雪山土石甚多，乃至算數不得為比。佛告諸比丘：如是眾生知四聖諦苦集滅道者，如我所捉團土。不如實知者，如大雪山土石。爾時世尊以爪甲擎土，告諸比丘：於意云何？我甲上土為多，此大地土多？諸比丘白佛言：世尊，甲上土甚少少耳，此大地土甚多，乃至算數不可為比。佛告諸比丘：若諸眾生形可見者如甲上土，其形微細不可見者如大地土。如陸地，如是水性亦爾。得人道者如甲上土，墮非人者如大地土。如是生中國者如甲上土，生邊地者如大地土。如是成聖慧眼者如甲上土，不成聖者如大地土。如是知法律者如甲上土，不知法律者如大地土。如是知有父母者如甲上土，不知有父母者如大地土。如是知受齋戒者如甲上土，不知受齋戒者如大地土。如是從地獄畜生餓鬼命終生人中者如甲上土，從地獄命終還生地獄畜生餓鬼者如大地土。如是眾生從地獄畜生餓鬼命終生天上者如甲上土，還生地獄畜生餓鬼者如大地土。如是從天命終還生天上者如甲上土，從天命終還生地獄畜生餓鬼者如大地土。
如起世經云：閻浮提洲有五事勝瞿陀尼、弗婆提、欝單越、閻摩世、一切龍及金翅、阿脩羅。何等為五？一、勇健，二、正念，三、佛出世處，四、是修業地，五、行梵行處。瞿陀尼洲有三事勝閻浮提洲：一、饒牛，二、饒羊，三、饒摩尼寶。弗婆提洲有三事勝：一、洲寬大，二、普含諸渚，三、洲甚勝妙。欝單越洲有三事勝：一、彼人無我我所，二、壽命最勝，三、有勝上行。閻摩世中有三事勝：一、壽命長，二、身形大，三、有自然衣食。一切龍及金翅鳥有三事勝：一、壽命長，二、身形大，三、宮殿寬博。阿脩羅中有三事勝：一、壽命長，二、形色勝，三、受樂多。四天王天有三事勝：一、宮殿高，二、宮殿妙，三、宮殿有勝光明。三十三天有三事勝：一、長壽，二、色勝，三、多樂。餘上四天及魔身天等同三十三天，有前三勝。閻浮提有五事勝餘諸天，如上所說。
頌曰：
惡多難算，善少可陳。人天蓋寡，
濁趣如塵。貴賤交易，貧富異因。
校量優劣，樂苦昇沈。
上二天下人福等一銅輪王福。一銅輪王福等一俱耶尼人福。上三天下人福等一銀輪王福。一銀輪王福等一欝單越人福。上四天下人福等一金輪王福。一金輪王福等一四天王天人福。一四天王天人福等一天王福。一天王福等一三十三天人福。一三十三天人福等一帝釋福。一帝釋福等一焰摩天人福。一焰摩天人福等一天王福。
惟夫三藏浩汗，七眾紛綸。設教備機，煥然通解。聞苦集則哀切追情，聽滅道則喜捨啟寤。清泠音韻，欝若芝蘭，峻旨宮商，開導耳目。所以馬鳴迪其幽宗，龍樹振其絕緒，提婆折其名數，羅漢總其條理。並翊贊妙典，俘剪外學。迷津見衢，長夜逢曉。繼釋典之高範，表師資之訓術。屬于斯也，可謂盛哉！祇園若在，鹿苑如瞻，誠未證果，趣佛邇也。
馬鳴菩薩傳云：佛去世後三百餘年，出自東天竺桑岐多國，婆羅門種也。弱狀奇譽，以文談見稱。天竺俗法，論師文士皆執勝相以表其德。馬鳴用其俗法，以利刀貫杖，銘云：天下智士，其有能以一理見屈，一文見勝者，當以此刀自刎其首。常執此刀周遊諸國。文論之士莫能抗之者。是時韻陀山中有一羅漢，名富樓那，外道名理，無不綰達。於是馬鳴詣而候焉。見其端坐林下，志氣眇然，若不可測。神色謙退，似而可屈。遂與言，沙門說之：敢有所明，要必屈汝。我若不勝，便刎頸相謝。沙門默然，容無負色，亦無勝顏。扣之數四，曾無應情。馬鳴退自思惟：我負矣，彼勝矣。彼安無言，故無可屈。吾以言之，雖知言者可屈，自吾未免於言，真可愧耳。退謝其屈，便欲刎首。沙門止之：汝以自刎謝我，當隨我意，鬀汝周羅，為我弟子，即以理伏。落髮投簪，受具足戒。坐則文宣佛法，游則闡揚道化。作莊嚴佛法諸論百有萬言，大行天竺。舉世推宗，以為造作之式。雖復西河之亂孔父，身子之疑聖師，篾以過也。其後龍樹染翰之初，著論之始，未嘗不稽首馬鳴，作自歸之偈。謙譏憑其冥照，以自寤焉。今天竺諸王勢士皆為之立廟宗之，若佛評有之曰。
龍樹菩薩傳并付法藏傳云：有一大士，名曰龍樹。天聰奇寤，事不再問。建立法，摧伏異道。託生南天竺國，出梵志種大豪貴家。始生之時，在於樹下，由龍成道，因號龍樹。少小聰哲，才學超世。本童子時處在襁抱，聞諸梵志誦四韋陀論。其典淵博，有四萬偈，各三十二字。皆即照了，達其句味。弱冠馳名，擅步諸國。天文、地理、星緯、圖讖及餘道術，無不綜練。朋友三人，天姿奇秀，相與議曰：天下理義，開寤神明，洞發幽旨，增長智惠。若斯之事，吾等悉達。更以何方而自娛樂？復作是言：世間唯有追求好色，縱情極欲，最是一生上妙快樂。宜可共求隱身之藥，事若斯果，此願必就。咸言：善哉！斯言甚快。即至術處，求隱身法。術師念曰：此四梵志才智高遠，生大憍慢，草芥群生。今以術故，屈辱就我。然此人輩研窮博達，所不知者，唯此賤術。若授其方，則永見棄。且與彼藥，使不知之，藥盡必，師諮可久。即便各授青藥一丸而告之曰：汝持此藥，以水磨之，用塗眼瞼，形當自隱。尋受師教，各磨此藥。龍樹聞香，即便識之，分數多少，錙銖無失。還向其師具陳斯事：此藥滿足有七十種，名字兩數，皆如其方。師聞驚愕，問其所由。龍樹答言：大師當知，一切諸藥自有氣分。因此知之，何足為怪！師聞其言，歎未曾有。即作是念：若此人者，聞之猶難，況我親遇，而惜斯術。即以其法具授四人。四人依方和合此藥，自翳其身，游行自在。即共相將入王後宮，宮中美人皆被侵掠。百餘日後，懷妊者眾。尋往白王，庶免罪咎。王聞是已，心大不悅。此何不祥，為怪乃爾！召諸智臣，共謀斯事。時有一臣即白王言：凡此之事，應有二種：一是鬼魅，二是方術。可以細土置諸門中，令人守衛，斷往來者。若是方術，其跡自現。設鬼魅入，必無其跡。人可兵除，鬼當呪滅。王用其計，依法為之。見四人跡從門而入，時防衛者驟以聞王。王將勇士凡數百人，揮刀空中，斬三人首。近王七尺內，刀所不至。龍樹斂身依王而立。於是始寤欲為苦本，敗德危身，污辱梵行。即自誓曰：我若得脫免斯厄難，當詣沙門受出家法。既出，入山至一佛塔，捨離欲愛，出家為道。於九十日誦閻浮提所有經論，皆悉通達。更求異典，都無得處。遂向雪山，見一比丘，以摩訶衍而授與之。讀誦愛樂，恭敬供養。雖達實義，未獲道證。辯才無盡，善能言論。外道異學，咸皆摧伏，請為師範。即便自謂一切智人，心生憍慢，甚大貢高。便欲往彼瞿曇門入。爾時門神告龍樹曰：今汝智慧猶如蟁虻，比於如來非言能辯。無異螢火，齊輝日月，以須彌山等葶藶子。我觀仁者非一切智，云何欲此門而入！聞是語已，𧹞然有愧。時有弟子白龍樹言：師常自謂一切智人，今來屈辱為佛弟子。弟子之法，諮承於師。諮承不足，非一切智。於是龍樹辭窮理屈，心自念言：世界法中，津塗無量。佛經雖妙，句義未盡，我今宜可更敷演之，開寤後學，饒益眾生。作是言已，獨處靜室水精房中。大龍菩薩愍其若此，即以神力接入大海，至其宮殿。開七寶函，以示諸方等深奧經典無量妙法授與龍樹。九十日中通解甚多。其心深入，體得實利。龍之心念而問之曰：汝今看經為遍未耶？龍樹答言：汝經無量，不可得盡。我所讀者足滿十倍過閻浮提。龍王問言：忉利天上釋提桓因所有經典，倍過此宮百千萬倍。諸處比此，易可稱數。爾時龍樹既得諸經，豁然通達，善解一相，深入無生，二忍具足。龍知寤道，還送出宮。時南天竺王本甚邪見，承事外道，毀謗正法。見其龍樹是一切智人，共大論師論難不逮，稽首禮敬，𩮜除鬚髮而就出家。如是所度無量。邪見王家常送十車衣鉢，終竟一日，皆悉都盡。如是展轉乃至無數。廣開分別摩訶衍義，造憂波提舍論十萬偈，莊嚴佛道。大慈方便如是等論各十萬偈，令摩訶衍先宣於世。造無畏論滿十萬偈。中論出於無畏部中，凡五百偈。其所敷演，義味深邃，摧伏一切外道勝幢。是時有一小乘法師見其高明，常懷忿嫉。龍樹菩薩所作已辦，將去此土。問法師云：汝今樂我久住世不？答曰：仁者，實不願也。即入閑室，經日不現。弟子咸怪，破戶看之，遂見其師蟬蛻而去。天竺諸國並為立廟，種種供養，敬事如佛焉。
如智度論云：舍利弗於一切弟子中智慧最為第一。如佛偈說：
一切眾生中，唯除佛世尊，
欲比舍利弗，智慧及多聞，
於十六分中，猶尚不及一。
舍利弗智慧多聞，年始八歲，誦十八部經，通解一切義。是時摩伽陀國有龍王兄弟，一名姞利，二名阿伽羅，降雨以時，國無荒年。人民感之，常以仲春之月，大集龍處，為設大會。作樂談義，終此一日。自古及今，斯集未替。此日常法，敷四高座：一為國王，二為太子，三為大臣，四為論士。爾時舍利弗以八歲之身，問眾人言：此四高座為誰敷之？眾人答言：為國王、大子、大臣、論士。是時舍利弗觀察時人無勝己者，便昇論床，結跏趺坐。眾人疑怪，或謂愚小無知，或謂智量過人。雖復嘉其神異，而猶各懷自矜。恥其年小，不自與語。皆遣年少，傳言問之。其答厝旨，辭理超絕。時諸論師歎未曾有。愚智大小，一切皆伏。王大歡喜，即命有司封一聚落，常以給之。王乘象輿振鈴告令，宣示一切，十六大國，無不慶悅。。是時吉古師子名拘律陀，姓大目揵連，是舍利弗友。二人才智德行互同，行則俱游，住則同止，少長交契，結要始終。後俱厭世，出家學道，作梵志弟子。情求道門，久而無徵。以問於師，師名訕闍耶，而答之言：自我求道，彌歷年歲，不知道果，非其人耶。他日師疾，舍利弗在頭邊，大目連在足邊立。二人惴惴，其師將終，乃愍而笑。二人同心，俱問笑意。師答之言：世俗無眼，為恩愛所侵。我見金地國王死，其大夫人自投火𧂐，求同一處。而此二人行報各異，生處殊絕。是時二人筆受師語，欲以驗其虛實。後有金地商人遠來摩伽陀國，以疏驗之，果如師語。乃撫然歎曰：我昔非其人耶！為是師隱我耶！二人誓曰：若先得甘露，要畢相報。
依論問曰：何以名舍利弗？答曰：是母所作字。伽陀國是中有大城，名王舍城。王名頻婆娑羅。有婆羅門論師名摩陀羅。王以其人善能論故，賜封一邑，去城不遠。是摩陀羅遂有居家。婦生一女，眼似舍利鳥眼，即名此女為舍利。次生一男，膝骨麁大，名拘絺羅，。既有居家，畜養男女，所學經書，皆已陳故，不復業新。是時南天竺有一婆羅門大論議師，字提舍，於十八種大經，皆悉通利。是人入王舍城，頭上戴火，以銅鍱鍱腹。人問其故，便言：我所學經書甚多，恐腹破裂，是故鍱之。又問：頭上何故戴火？答言：以大暗故。眾人言曰：日出照明，何以言暗？答曰：暗有二種：一者日光不照，二者愚癡暗故。今雖有日明，而愚癡猶黑。眾人言：汝但未見婆羅門摩陀羅論師。汝若見者，腹當縮，明當暗。是婆羅門徑至鼓邊，打論議鼓。國王聞之，問是何人？眾臣答言：南天竺有一婆羅門，名提舍，是大論師，欲求論處，故打論鼓。王大歡喜，即集眾人而告之曰：有能難者，與之論議。摩陀羅聞之自疑：我以陳故，不復業新，不知我今能與論不？俛仰而來，於道中見二特牛，方相觝觸。心中作想：此牛是我，彼牛是彼，以此為占，知誰得勝。此牛不如，便大愁憂，而自念言：如此相者，我將不如。欲入眾時，見有母人挾一瓶水，正在其前，躄地破瓶。復作是念：是亦不吉，甚大不樂。既入眾中，見彼論師顏貌意色，勝相具足。自知不如，事不獲已，與共論議。論議既交，便墮負處。王大歡喜，大智明人，遠入我國。復欲為之封一聚落。諸臣議言：一聰明人來便封一邑，功臣不賞，但寵語論，恐非安國全家之道。今摩陀羅論議不如，應奪其封，以與勝者。若更有勝人，復以與之。王用其言，即奪與後人。是時摩陀羅語提舍言：汝是聰明人。我以女妻汝，男兒相累。今欲遠出他國，以求本志。提舍納其女為婦，其婦懷妊，夢見一人，身被甲冑，手執金剛，摧破諸山，而在大山邊立。覺已白其夫言：我夢如是。提舍言：汝當生男，摧伏一切諸論議師，唯不勝一人，常與作弟子。舍利懷妊，以其子故，母亦聰明，大能論議。其弟拘絺羅與姊談論，每屈不如。知所懷子，必大智慧。未生如是，何況出生。即捨家學道。至南天竺，不剪指爪，讀十八種經書，皆令通利。是故時人名為長爪梵志。姊子既生，七日之後，裹以白㲲，以示其父。其父思惟：我名提舍，逐我名字，字為憂波提舍。是為父母作字。眾人以其舍利所生，皆共名之為舍利弗。又舍利弗者，世世本願於釋迦佛所，作智慧第一弟子，字舍利弗。是為本願因緣，以名舍利弗。問曰：若爾者，何以不言憂波提舍，但言舍利弗？答曰：時人貴重其母，於眾女人中，聰明第一。以是因緣故稱舍利弗。
又佛本行經云：佛於舍婆城，於其中間有一大樹，名尸奢波。其樹蔭下，多有一切諸婆羅門止息其下。諸婆羅門遙見阿難來欲到邊，各相告言：汝輩當知此是沙門瞿曇弟子，於諸聰明多聞之中，最第一者。作是語已，阿難便至。白言：仁者，今請觀此樹合有幾葉？爾時阿難觀其樹已，而報彼言：東枝合有若干百葉，若干千葉。如是南枝、西枝、北枝，皆言合有若干百葉，若干千葉。作是語已，遂即捨去。爾時彼諸婆羅門輩阿難去後，取百數葉隱藏一邊。阿難迴已，諸婆羅門於是復問：仁者阿難，汝復來耶？乞更觀此樹，有幾多葉？爾時阿難仰觀樹已，知婆羅門等所摘藏葉若干百數，便即報彼婆羅門言：東枝合有若干百葉，若干千葉。如是南枝、西枝、北枝，亦言合有若干百葉，若干千葉。作是語已，便即過去。爾時彼等婆羅門輩生希有心，未曾有之。各相謂言：此之沙門甚大聰明，有大智慧。諸婆羅門以此因緣，心得正信。得正信已，其後不久，悉各出家，成羅漢果。
頌曰：
樞機巧對辯，善誘令心伏。
八水潤蕉芽，三明啟瞽目。
來問各不同，詶答皆芬郁。
冀捨四龍驚，亦除二鼠逐。
意樹發空華，心蓮吐輕馥。
喻此滄海變，譬彼菴羅熟。
妙智方縟錦，詞深同霧縠。
善學乖梵爪，真言異鍱腹。
秦符堅臣武威太守趙正，立志忠政，大弘佛法。符堅初敗，群鋒互起，戎妖縱暴，民流四出。而得傳譯大部，蓋由趙正之力矣。又有正，字文業，洛陽長水人，或曰濟陰人。年至十八，為偽秦著作郎，後遷至黃門郎、武威太守。為人無鬚而瘦，有妻妾而無兒，時謂閹人。然而性度敏達，學兼內外。性好譏諫，無所迴避。符堅末年，寵惑鮮卑，惰於治政，因歌諫曰：
昔聞孟津河，千里作一曲。此水本自清，是誰攪令濁。
堅動容曰：是朕也。又歌曰：
北園有一棗，布葉垂重蔭。外雖饒棘刺，內實有赤心。
堅笑曰：將非趙文業耶！其調戲機捷，皆此類也。後因關中佛法之盛，願欲出家，堅惜而未許。及堅死後，方遂其志，更名道整。因作頌曰：
佛生何以晚，泥洹一何早。
歸命釋迦文，今來投大道。
後遁迹商洛山，專精經律。晉雍州刺史郗恢欽其風尚，逼共同游。終於襄陽，春秋六十餘矣。
晉長安有釋僧叡，魏郡長樂人也。博通經論，機辯難及。姚興、姚嵩特加禮遇。興問嵩曰：叡公何如？嵩答：實鄴衛之松栢。興勅見之，欲觀其才器。叡風韻𥦠流，含吐彬蔚。興大賞悅，即勅給俸䘏吏力人輿。興後謂嵩曰：此乃四海標領，何獨鄴衛之松栢耶！於是美譽遐布，遠近歸德。什所翻經，叡並參正。昔竺法護翻正法華經，至受決品云：天見人，人見天。什譯經至此，乃言曰：此語與西域義同，但在言過質。叡曰：將非人天交接，兩得相見。什喜曰：實然。其領標出，皆此類也。什歎曰：吾傳譯經論，得與子相值，真無所恨矣。著大智論、十二門論、中論等諸序，并著大品、法華、維摩、思益、自在王、禪經等序，皆傳於世。叡弘讚經法，常迴此業，願生安養。於是臨終之日，入房洗浴，燒香禮拜，還床，面向西方，合掌而卒。是日同寺咸見五色香煙，從叡房出。春秋六十七矣。
晉淮陽有支孝龍，淮陽人。少小風姿見重，加復神采卓犖，高論適時，無人能抗。陳留阮贍、頴川庾凱，並結知音之交，世人呼為八達。時或嘲之曰：大晉龍興，天下為宗，沙門何不全髮膚，去袈裟，釋梵服，披綾羅。龍曰：抱一以逍遙，唯寂以致誠。剪髮毀容，改服變形。彼謂我辱，我棄彼榮。故無心於貴而逾貴，無心於足而逾足矣。其機辯適時，皆此類也。故孫綽為之贊曰：
小方易擬，大器難像。桓桓孝龍，
剋邁高廣。物競宗歸，人思効仰。
雲泉彌漫，蘭風旴響。
晉康僧淵，本西域人，生于長安。貌雖胡人，語實中國。容止詳正，志業弘深。晉成之世，與康法暢、支敏度等俱過江。暢亦有才思，善為往復，著人物、始義論等。暢常執麈尾行，每值名賓，輒清談盡日。庾元規謂暢曰：此麈尾何以常在？暢曰：廉者不求，貪者不與，故得常在。淵亦機辯，逾過於暢。時琅邪王茂弘以見淵鼻高眼深，每戲弄之。淵曰：鼻者面之山，眼者面之淵。山不高則不靈，淵不深則不清。時人以為名答。
夫愚戇者，是眾病之本，障道之源，致使昏滯三有，沈溺四流，六情常閉，三毒常開。問者口爽，發語成狂。洪癡不得振其翼，名愛不得逞其足。採善心於毫芒，拔凶頑於虎口。魚魯不辯，菽麥何知。愚惑之甚，罪莫大焉。
如善見律云：般陀者，此言路邊生。何以故？般陀母本是大富長者家女，長者唯有此一女，憐愛甚重，作七層樓，安置此女。遣一奴子供給所須。奴子長大，便與私通。即共奴籌量：我今共汝叛往餘國。如是三問奴子，奴子言：不能去。女語奴言：汝若不去，我父母知，必當殺汝。奴答言：我若往他方，貧無錢寶，云何生活？女語奴言：汝隨我去，我當偷取珍寶，共汝將去。奴答言：若如是者，我共汝去。此女日日偷取珍寶與奴，將出在外藏。算計得二人重擔，遣奴前出在外共期。此女假著婢服，反鑰戶而出。共奴相隨，遠到他國，安處住止。一二年中，即懷胎欲產，心自念言：我今在此，若產無人料理。思念憶母，欲得還家。共婿籌量，奴婿不去。云：若歸，必當殺我。婿入山斫樵不在，於後閉戶而去。婿還不見其婦，即問比隣：見我婦不？答言：汝婦已去。其夫即逐至半路，及其婦已，生一男兒。夫語婦言：汝為欲產故去，汝今已產，何須去耶？婦聞即還。其後未久，以復懷胎欲產，復叛。至半路中，復生一男。其婿追逐，半路共還。其二兒並於路邊生，故便字為般陀。般陀兄弟與諸同類共戲，二兒力大，打諸同類。同類詈言：汝無六親眷屬，孤單在此，何敢打我！兒聞此呵，還家啼泣，問母此事，其母默然不答。其兒啼哭，不肯飲食。母見不食，慈念二兒，便語其實。二人聞已，便語母言：送我外家，不能住此。其母不許，二兒啼泣不已。母共婿籌量，即共往送。到父門外，遣人通知父母。聞已答言：使二兒入，汝不須相見。長者即遣人迎二兒入。入已以香湯洗浴，著衣瓔珞，抱取二兒，置兩膝上，問言：汝母在他方云何生活，不甚貧乏耶？二兒答言：他方貧窮，賣樵自活。母聞慈念，即以囊盛金遣送與女，語言：汝留二兒，我自養活。汝將此金還先住處，好自生活，不須與我相見。二兒年大，為其取婦。翁婆年老，臨欲終時，以其家業悉付二兒。其翁婆命終，其兄以家事付弟出家。出家不久，即得羅漢。其弟厭俗，後往兄所，來欲出家，兄即度之。兄教一偈，四月不得，忘前失後。兄呵念言：此人於佛法無緣，當遣還家。即牽袈裟，驅令出門。門外啼泣，不欲還家。爾時世尊以天眼觀看眾生，見周羅般陀應可度緣。往至其所，問何以啼？般陀具答世尊兄驅因緣。佛知非聲聞能度，是以牽出。世尊安慰其心，即以少許白㲲與周羅般陀：汝捉此㲲，向日而𣭠，當作是念：取垢，取垢。世尊教已，則入聚落，受毘舍佉母請。世尊臨中觀般陀將得道果，即說偈言：
入寂者歡喜，見法得安樂。
先無恚最樂，不害於眾生。
世間無欲樂，出離於愛欲。
若調伏我慢，是為第一樂。
爾時周羅般陀遙聞此偈，即得阿羅漢果。
又增一阿含經云：朱利般特，佛教執掃篲令誦，誦掃忘篲，誦篲忘掃。乃經數日，始得掃篲，復名除垢。般特思念：灰土瓦石若除，即清淨也。結縛是垢，智慧能除。我今以智慧篲，掃除諸結縛。
又新婆沙論云：兄授伽陀一偈，經四月誦不得，兄訶擯出。爾時世尊見啼，愍之，即以神力轉彼所誦伽陀，更為授之。尋時誦得，過四月所用功勞。復別授以除塵垢頌，而語之言：今日苾芻從外來者，汝皆可為拭革屣上所有塵垢。小路敬諾，如教奉行。至日暮時，有一苾芻革屣，極為塵垢所著，小路拭之，一隻極淨，一隻苦拭而不能淨。即作是念：外物塵垢，暫時染著，猶不可淨，況內貪欲、瞋，癡等垢，長夜染心，何由能淨。作是念時，彼不淨觀及持息念，便現在前。次第即得阿羅漢果。問：小路何緣如此闇鈍？答：尊者，小路於昔迦葉波佛法中具足受持彼佛三藏，由法慳垢覆蔽其心，曾不為他受文解義及理廢忘，由彼業故，今得如是極闇鈍果。有說彼尊者曾於婆羅痆斯城作販猪人，縛五百猪口，運置船上，度至彼岸，及下船時，氣不通故，猪皆已死。由彼業力，如是闇鈍。有說彼尊者昔餘生中，曾閉塞瞿陀獸窟門，令不得出，在中而死。由彼業故，闇鈍如是。
又處處經云：佛言：昔者朱利槃特比丘學問，經於二十四年，唯得五言，然解垢不憂。何以故？由本宿命，更見五百，悉通知眾經。但由閉藏經道，不肯教人，後被病二十四日，臨死時乃悔，呼人教之。有是一福，故知五言，何況乃具足教人，得福不可計也。
又法句經云：佛在世時，有一比丘，字朱利般特，新作出家，稟性闇塞。佛令五百阿羅漢日日教之，三年之中，不得一偈。國中四輩並知愚冥，佛愍傷之，授與一偈，守口攝意身莫犯，如是行者得度世。汝今年老，方得一偈，人皆知之，不足為奇。今當為汝解說其義，豁然心開，得阿羅漢道。時波斯匿王請佛及僧於正殿會，佛欲現般特威神，與鉢令特，隨後而行。門士識之，留不聽入。卿為沙門，一偈不可，受請何為。吾是俗人，由尚知偈，豈況沙門無有智慧。施卿無益，不須入門。般特即住門外，佛坐殿上行水已畢，般特擎鉢申臂，遙以授佛。王及群臣夫人太子眾會四輩見臂來入，不見其形，怪而問佛：是何人臂？佛言：是賢者般特比丘臂也。即便請入，威神倍常。王白佛言：聞尊者般特本性愚鈍，方知一偈，何緣得道？佛告王曰：學不必多，行之為上。賢者般特解一偈義，精理入神，身口意寂，淨如天金。雖復多學不行，徒喪識想，有何益哉！於是世尊即說偈言：
雖誦千章，句義不正；不如一要，
聞可滅意。雖誦千言，不義何益；
不如一義，聞行可度。雖多誦經，
不解何益；解一法句，行可得道。
同聞此偈二百比丘，得阿羅漢道。王及群臣夫人太子莫不歡喜。
又法句喻經云：昔有一國，名多摩羅，去城七里有精舍，五百沙門常處其中，讀誦行道。有一老比丘名摩訶盧，為人暗塞。五百道人，傳共教之，數年之中，不得一偈。眾共輕之，不將會同。常守精舍，勅令掃除。後日國王請諸道人入宮供養，摩訶盧比丘自念言：我生世間，暗塞如此，不知一偈，人所薄賤，用是活為！即持繩至後園中大樹下，欲自縊死。佛以道眼遙見如是，化作樹神，半身人現，而訶之曰：咄咄比丘，何為作此！摩訶盧即具陳辛苦，化神訶曰：勿得作是，且聽我言。汝往迦葉佛時，卿作三藏沙門，有五百弟子。自以多智，輕慢眾人，悋惜經義，初不訓誨。是以世世所生，諸根暗鈍。但當自責，何為自賤！於是世尊現神光像為說偈言：
自愛身者，慎護所守。希望欲解，
學正不寐。身為第一，當自勉學。
利乃誨人，不倦則智。學先自正，
然後正人。調身入慧，必還為上。
身不能利，安能利人。心調體正，
何願不至。本我所造，後我自愛。
為惡自更，如剛鑽珠。
摩訶盧比丘見佛現身光相，悲喜悚慄，稽首佛足。思惟偈義，即入定意，得阿羅漢道。自識宿命無數世事，三藏眾經即貫在心。佛語摩訶盧：著衣持鉢，就王宮食，在五百道人上坐。此諸道人是卿先世五百弟子，還為說經，令得道迹。并使國王，明信罪福。即受佛教，徑入王宮，在於上坐。眾人心悉，怪其所以，各護王意，不敢訶譴。念其愚癡，不曉達嚫，心為之疲。王便下食，手自斟酌。摩訶盧即為達嚫，音如雷震，清辭雨下。座上道人，驚悑自悔，皆得羅漢。為王說法，莫不解釋。群臣百官，皆得須陀洹道。
十誦律云：佛為諸比丘說本生經云：過去有禿頭染衣人，共兒持衣詣水邊澣衣已，捩曬持歸。爾時大熱眼闇，道中見一樹，便以衣囊枕頭下睡。有蚊子來唼其頭血。兒見已父疲極睡臥，便發惡罵云：是弊惡微陋蚊子，何以故來唼我父血！即持大棒欲打蚊子。蚊子飛去，棒著父頭即死。時此樹神便說偈言：
寧與智者讐，不與無智親。
愚為父害蚊，蚊去破父頭。
賢愚經云：舍衛國中有一老公出家，兒小即為沙彌，共父入村乞食。村遠日暮，父老行遲。兒畏毒獸，急扶其父，推父墮地，應時而死。佛言：我知汝心無有惡意，不得殺罪。此由過去父病睡臥，多有飛蠅數來惱觸，父令逐蠅。蠅來兒額，以杖打之，即殺其兒。亦非惡意，今還相報。
僧祇律云：佛告諸比丘：過去世時有城，名波羅，國名伽尸。於空閑處有五百獼猴游行林中，到一尼俱律樹下。樹下有井，井中有月影現。時獼猴主見是月影，語諸伴言：月今日死，落在井中。當共出之，莫令世間長夜闇冥。共作議言：云何能出？時獼猴主言：我知出法。我捉樹枝，汝捉我尾，展轉相連，乃可出之。時諸獼猴即如主語，展轉相捉。小未至水，連獼猴重，樹弱枝折，一切獼猴墮井水中。爾時樹神便說偈言：
是等騃榛獸，癡眾共相隨。
坐自生苦惱，何能救世月。
佛告諸比丘：爾時獮猴主者，今提婆達多是。爾時獼猴者，今六群比丘是。爾時已曾更相隨順，受諸苦惱，今復如是。
雜譬喻經云：夫婦二人向蒲萄酒甕內欲取酒，夫妻兩人互相見人影，二人相妬，謂甕內藏人。二人相打，至死不休。時有道人為打破甕，酒盡了無。二人意解，知影懷愧。比丘為說法要，夫婦俱得阿惟越致。佛以為喻，見影鬪者，譬三界人不識五陰，四大苦空，身有三毒，生死不絕。
十誦律云：佛在憍薩羅國與大比丘僧安居。有兩老比丘夏罷，得多施物。自念：人少物多，不敢分之，恐其得罪。跋難陀比丘知，往與分。問二比丘言：汝得衣分未耶？答：未分。二老比丘問言：汝能分不？答言：能。是中應作羯磨，即持衣物來置其前，跋難陀分作三聚，是二比丘間著一聚，自向二聚衣間立。言：汝聽作羯磨：
汝二人一聚，如是汝有三。
兩聚并及我，如是我有三。
問：是羯磨好不？答言：善。跋難陀擔衣欲去，彼比丘言：大德上座，我等衣物未分。跋難陀言：與汝分，知法人應與一好衣。彼言：當與。跋難陀是聚中取大價衣著一處，餘分作二分。與已，擔去。諸比丘聞已白佛。佛廣呵責已，告諸比丘：是跋難陀非但今世奪，前世亦奪。乃過去世，一河曲中有二獺，河中得大鯉魚不能分，二獺守之。有野干來飲水，見獺語言：外甥，是中作何等？獺答言：阿舅，是河曲中得此鯉魚，不能分，汝能分不？野干言：能。是中說偈，分作三分。即問獺言：汝誰喜入淺？答言：是某獺。誰喜入深？答言：是某獺。野干言：汝聽我說偈：
入淺應與尾，入深應與頭。
中間身肉分，應與知法者。
野干銜魚身來，雌者說偈：
汝何處䘖來，滿口河中得。
如是無頭尾，鯉魚好肉食。
雄野干說偈言：
人有相言擊，不知分別法。
能知分別者，如官藏所得。
無頭尾鯉魚，是故我得食。
佛語諸比丘：時二獺者，二老比丘是。野干者，跋難陀是。是跋難陀前世曾奪，今世復奪。
百喻經云：往昔愚人癡無所知，到餘富家，見三重樓，高廣嚴麗。即作是念：我有錢財不減於彼，云何不造？即喚木匠而問言曰：解作彼舍不？木匠答言：是我所作。即便語言：今為我造。木匠即便經地壘塹作樓。愚人見壘，語木匠言：我不欲下二重，先為作最上屋。木匠答言：無有是事，何有不作最下，造彼第二？不造第二，云何得造第三屋？愚人固言：我不用下二，必為我作上。時人聞已，便生怪笑。譬如世尊四輩弟子，不勤修敬三寶，懶惰懈怠，欲求道果。不欲下三果，唯欲得第四阿羅漢果。亦為時人之所嗤笑，如彼愚者等無有異。
百喻經云：昔有一人貧窮困苦，為王作事。日月經久，身體羸瘦。王見憐愍，賜一死駝。貧人得已，即便剝皮。嫌刀鈍故，求石欲磨。乃於樓上得一磨石，磨刀令利，來下而剝。如是數數往來磨刀。後轉苦憚，不能上樓，懸駝上樓，就石磨刀。深為人笑。猶如愚人毀破禁戒，多取錢財，以用修福，望得生天，反得其殃。如懸𩥟駝上樓磨刀，用功甚多，所得甚少。
百喻經云：昔有長者，入海取沈水香，積有年載，方得一車，詣市賣之。以其貴故，卒無買者，多日不售。心生疲厭，見人賣炭，時得速售，便燒作炭，不得半車價直。世間愚人亦復如是。無量方便勤求佛果，以其難得，便生退心。不如發心求聲聞果，速斷生死，作阿羅漢。
百喻經云：昔者夫婦有三番餅，夫婦共分，各食一餅，餘一番在。共作要言：若有語者，要不與餅。既作要已，為一餅故，各不敢語。須臾有賊入家偷盜，取其財物。一切所有，盡畢賊手。夫婦二人以先要故，眼看不語。賊見不語，即其夫前侵掠其婦。其夫眼見，亦復不語。婦便喚賊，語其夫言：云何癡人，為一餅故，見賊不喚？其夫拍手咲言：咄婢，我家得餅，不復與爾。世人聞之，不無嗤咲。凡夫之人，亦復如是。為小名利，詐現靜默。為虛假煩惱種種惡賊之所侵掠，喪其善法，遂墮三塗，都不悑畏。求出世道，方於五欲，耽著嬉戲。雖遭大苦，不以為患。如彼愚人等無有異。
百喻經云：昔有一人娉娶二婦，若近其一，為一所瞋。不能栽斷，便在二婦中間正身仰臥。值天大雨，屋舍霖漏，水土俱下，墮其眼中。以先有要，不敢起避，遂令二目俱失其明。世間凡夫亦復如是。親近邪友，習行非法，造作結業，墮三惡道，長處生死，喪智慧眼。如彼愚夫，為其二婦故，二眼俱失。
百喻經云：昔有一人至婦家舍，見其擣米，便往其所，偷米揜之。婦來見夫，欲共其語。滿口中米，都不應和。羞其婦故，不肯棄之，是以不語。婦怪不語，以手摸看，謂其口腫。語其父言：我夫始來，卒得口腫，都不能語。其父即便喚醫治之，時醫言曰：此病最重，狀似石癰，以刀抉之，可得差耳。即便以刀抉破其口,米從中出,其事彰露。世間之人,亦復如是。作諸惡行,犯於淨戒,覆藏其過,不肯發露,墮於地獄畜生餓鬼。如彼愚人以小羞故,不肯吐米,以刀抉口,乃顯其過。
百喻經云：昔有一人欲得王意，問餘人言：云何得之？有人語言：若欲得意，王形相汝當効之。此人見王眼眴，便効王眴。王問之言：汝為病耶？為著風耶？何以眼眴？其人答王：我不病眼，亦不著風。欲得王意，見王眼眴，故効王也。王聞是語，即大瞋恚，使人加害，擯令出國。世人亦爾。於佛法王，欲得親近，求其善法，以自增長。既得親近，不解如來法王為眾生故，種種方便現其短闕，便生譏毀，効其不是。由是之故，於佛法中永失其善，墮於三惡。如彼効王，亦復如是。
百喻經云：譬如野干在於樹下，風吹枝折，墮其脊上。即便閉目，不欲看樹，捨棄而走，到于露地。乃至日暮，亦不肯來。遙見風吹大樹枝柯，動搖上下，便言喚我，還來樹下。愚癡弟子，亦復如是。已得出家，得近師長。以小呵責，即便逃走。復於後時遇惡知識，惱亂不已，方還師所。如是去來，是為愚惑。
頌曰：
愛網結心闇，貪癡背智明。
雖蒙慧炬照，愚昧猶目盲。
頑戇常不覺，慧種未開萌。
自非慕高友，何得寤神英。
夫至道無隔，貴在忠言。故出其言善，則千里應之；出其言不善，則咫尺如聵。但教流末代，人法譌替。或憑真以搆偽，或飾虛以詐真。良由人懷邪正，故法通真俗。名利既侵，則我人逾盛。現親尚無附之，況元來疏薄，故難交友。故經曰：直心是道場，不虛假故也。
如雜寶藏經云：一切姦滑諂偽詐惑，外狀似直，內懷姦私，是故智者應察真偽。為如往昔有婆羅門，其年既老，耽娶小婦。婦嫌夫老，傍婬不已。勸夫設會，請諸少壯婆羅門等。夫疑有妄，不肯延致。前婦之子，墮於火中，爾時小婦眼看不捉。婆羅門言：兒今墮火，何故不捉？婦即答言：我自少來唯近己夫，不近餘男。云何令我捉此男子？老夫聞已，謂如其言。便設大會，集婆羅門。爾時少婦便共交通。老夫見已，心懷忿恨，即取寶物，棄婦而去。於其路中見一婆羅門，便共為伴，至暮共宿。明旦前行，語老婆羅門言：於昨宿處有一草葉，著我衣裳。我自少來，無侵世物，欲還草葉，歸彼主人。爾並停住，待我往還。老婆羅門深信其言，倍生愛敬，許當住待。詐捉草葉，入溝偃臥，良久乃還。云葉歸了。老婆羅門因便利故，即以寶物而用寄之。此人尋後齎寶便走。老婆羅門見偷己物，惋彼不已。小復前行，憩一樹下。見一鸛雀口中銜草語諸鳥言：我等共相憐愍，集會一處，而共住止。爾時諸鳥皆信其言，而來聚集。時此鸛雀趣鳥飛後，就他巢窠啄卵而食。諸鳥將至，更復銜草。諸鳥知諂，悉捨而去。於此樹下更經少時，見一外道出家之人，身披納衣，安行徐步，口云：去去眾生。老婆羅門而問之言：何以並行，口唱去去。外道答言：我出家人，憐愍一切，畏傷蟲蟻，是故耳。爾時婆羅門見其此語，深生篤信，尋至其家，於其暮宿，但聞歌舞之聲，便出看之。乃見出家外道住室有一地孔，內出婦女與共交歡，彈琴舞戲。老婆羅門見已，天下萬物無一可信。故說偈言：
不捉他男子，以草還主人，
鸛雀詐銜草，外道畏蟲傷，
口言唱去去，如是詐諂偽，
都無可信者，來苦實難當。
故涅槃經云：佛言：如我昔日所說偈言：
一切江河，必有回曲。一切叢林，
必有樹木。一切女人，必有諂曲。
一切自在，必受安樂。
如雜寶藏經云：時提婆達多作種種因緣，欲得殺佛，然不能得。時南天竺國有婆羅門來，善知呪術，和合毒藥。提婆即合毒藥以散佛上，風吹此藥，反墮己頭上，即便悶絕，躄地欲死。醫不能治。阿難白佛言：世尊，提婆達多被毒欲死。佛憐愍故，為說實語：我從菩薩成佛已來，於提婆達多常生慈悲，無有惡心者，毒當自滅。作是語已，毒即消滅。諸比丘言：希有世尊。提婆達多常起惡心於如來，如來云何猶故活之？佛言：非但今日惡心向我，過去亦爾。即問佛言：惡心於佛，其事云何？佛言：過去之世，迦尸國中有波羅柰城，有二輔相：一名斯那，二名惡意。斯那常順法行。惡意常行惡行，好為讒搆。而語王言：斯那欲作惡逆。王即收閉。諸天善神於虛空中出聲而言：如此賢人，實無過罪，云何拘縛？第二惡意劫王庫藏，反著斯那。王亦不信。王言：捉此惡意，付與斯那，仰使斷之。斯那即教惡意向王懺悔。惡意自知有罪，便走向毘提醯王所，作一寶篋，盛二惡蛇，見毒具足。令毘提醯王遣使送與彼王并及斯那二人共看，莫示餘人。王見寶篋極以嚴飾，心大歡喜，即喚斯那欲共發看。斯那答言：遠來之物，不得自看，遠來果食，不得即食。何以故？彼有惡人，或能以惡來見中傷。王言：我必欲看。殷勤三諫，王不用語。復白王言：不用臣語，王自看之，臣不能看。王即發看，兩眼盲冥，不見於物。斯那憂苦，愁瘁欲死。遣人四出遍歷諸國，遠覓良藥。既得好藥，以治王眼，平復如故。爾時王者，舍利弗是。爾時斯那者，我身是。爾時惡意者，提婆達多是也。
如僧祇律云：佛告諸比丘：過去世時有城名波羅柰，國名伽尸。時有弗盧醯大學婆羅門為國王師，常教五百弟子。時婆羅門家生一奴，名迦羅呵，常使供給諸童子等。是奴利根，聞說法言，盡能憶持。此奴一時共諸童子，小有嫌恨，便走他國。詐自稱言：我是弗盧醯婆羅門子，字耶若達多。語此國師言：我是波羅柰國王師弗盧醯子，故來至此，欲從大師學婆羅門法。師答言：可爾。是奴聰明，本已曾聞，今復重聞，聞悉能持。其師大喜，即令教授五百門徒。汝代我教，我當往來王家。是師無有男，唯有一女。即告之曰：耶若達多，當用我語，汝莫還國，我今以女妻汝。答言：從教。共作生活，家漸豐樂。耶若達多為人難可。婦為作食，常瞋生熟，不能適口。婦常念言：脫有行人從波羅柰國來者，當從彼受飲食法，然後供養夫主。彼弗盧醯婆羅門具聞是事，便作是念：嗎我奴迦羅呵逃在他國，當往捉來，或可得直。便詣彼國。時奴與諸門徒詣園游戲，在於中路，遙見本主，即便驚悑，密語門徒：汝等還去，各自誦習。門徒去已，便到主前，頭面禮足，白其主言：我來此國，稱道大家是我之父。便投此國師，大學經典，與女為婦。願尊今日勿彰我事，當與奴直，奉上大家。主婆羅門善解世事，即答言：汝實我兒，但早發遣。奴即將主歸家，告家中言：我所親來。其婦歡喜，為辦種種飲食。奉食訖已，伺小空閑，密禮婆羅門足而問之曰：我奉事夫，飲食供養，常不可意，願尊指授。本在家時，何所食噉。當如先法，為作飲食。客婆羅門便即瞋恚而作是念：如是如是困苦他女，汝但速發遣我。我臨去時，教汝一偈，使夫無言。女聞歡喜，辭出而退。即語夫言：尊婆羅門故從遠來，宜早發遣。夫即念言：如婦所說，宜應早遣。莫令久住，恐言漏失，損我不少。便大與財物，教婦作食，自行供之。夫為曹主，求伴不在。婦奉食訖，禮足辭別，請求先偈。即教偈言：
無親游他方，欺誑天下人。
麁食是常食，細食復何嫌。
今與汝此偈，若彼瞋恚嫌食惡時，便在其邊背面微誦，令其得聞。作是教已，便還本國。是奴送主去已，每至食時，還復瞋恚。婦於夫邊試誦其偈。夫聞是偈，心即不喜，便作是念：咄是老物，發我臭穢。從是已後，常作軟語，求婦不瞋。恐婦向人說其陰私。佛告諸比丘：時本主弗盧醯婆羅門者，即我身是。時奴迦羅呵者，今闡陀比丘是。彼於爾時已曾恃我凌他。今復如是，恃我勢力，凌易他人。
如智度論云：一切諸法皆是虛誑。眾生愚癡，不識親疎，瞋罵加害，乃至奪命。起此重罪，故墮三塗，受無量苦。譬如山中有一佛圖，彼中有一別房，房中有鬼，來恐惱道人，故諸道人皆捨房去。有一客僧來，維那處分，令住此房，而語之言：此房中有鬼神，喜惱人，能住中者住。客僧自以持戒力多聞故，言：小鬼何所能為，我能伏之。即入房住。暮更有一僧來，求此住處。維那亦令在此房住，亦語：有鬼惱人。其人亦言：小鬼何所能為，我當伏之。先入者閉戶端坐待鬼。後來者夜闇，打門求入。先入者謂為是鬼，不為開戶。後來者極力打門，在內道人以力拒之。外者得勝，排門得入。內者打之，外者亦打。至旦相見，乃是故舊同學。識已各相愧謝。眾人雲集，笑而怪之。眾生亦復如是。五陰皆虛，無我無人。取相鬪諍，橫加毒害。若㓟解在地，但有骨肉，無人無我。是故菩薩語眾生言：汝等莫於根本空中鬪諍。人身尚不可得，何況值佛。
如舊雜譬喻經云：昔有婦人富有金銀，與男子交通。盡取金銀衣物，相逐俱去。到一急水河邊，男子語言：汝持財物來，我先度之，當還迎汝。男子度已，便走不還。婦人獨住水邊，憂苦無人可救。唯見一野狐捕得一鷹，復見河魚，捨鷹拾魚。魚既不得，復失本鷹。婦語狐曰：汝何太癡，貪捕其兩，不得其一。狐言：我癡尚可，汝癡劇我也。
又僧祇律云：佛告諸比丘：過去世時非時連雨，七日不止。諸放牧者七日不出。時有餓狼飢行求食，遍歷七村，都無所得。便自剋責：我何薄相，經歷七村，都無所得。不如守齋，住還山林。自於窟穴祝願言：使一切眾生皆得安隱。然後攝身，安坐閉目。帝釋至齋日，乘伊羅白龍象觀察世間，持戒破戒。到彼山窟，見狼閉目思惟，便作是念：咄哉狼獸！甚為奇特。人尚無此心，況此狼獸而能如是。便欲試之，知其虛實。釋即變身化為一羊，在窟前住，高聲命群。狼時見羊，便作是念：奇哉齋福！報應忽至。我游七村，求食不獲，今暫守齋，餚饍自來。厨供已到，但當食已，然後守齋。即便出穴往趣羊所。羊見狼來，便驚𩣺走。狼便尋逐，羊去不住。追之既遠，羊化為狗，方口耽耳，反來逐狼，急聲喚之。狼見狗來，驚悑還走。狗急追之，劣乃得免。還至窟中，便作念：言我欲食彼，反欲噉我。爾時帝釋便於狼前作跛脚羊，鳴喚而住。狼作是念：前者是狗，我飢悶眼花，謂為是羊。今所見者，此真是羊。復更諦觀，看耳角尾真實是羊。便出往趣，羊復驚走。𩣺逐垂得，復化作狗，反還逐狼，亦復如前。我欲食彼，反欲見噉。時天帝釋即於狼前化為羔子，鳴群喚母。狼便瞋言：汝作肉段，我尚不出，況為羔子而欲見欺。還更守齋，靜心思惟。時天帝釋知狼心念還齋，猶作羊羔於狼前住。狼便說偈言：
若真實是羊，猶故不能出。
況復作虛妄，如前恐怖我。
見我還齋已，汝復來見試。
假使為肉段，猶尚不可信。
況作羔羊子，而詐喚咩咩。
於是世尊而說偈言：
若有出家人，持戒心輕漂，
不能捨利養，猶如狼守齋。
又五分律云：佛告諸比丘：乃往古昔，有一摩納在山窟中誦剎利書，有一野狐住其左右，專聽誦書，心有所解。作是念言：我解此書語，足堪作諸獸中王。作是念已，便起游行。逢羸瘦野狐，便欲殺之。彼言：何故殺我？答言：我是獸王。汝不伏我，是以相殺。彼言：願莫殺我，我當隨從。於是二狐便共游行。復逢一狐，又欲殺之。問答如上，亦言隨從。如是展轉伏一切狐。便以群狐伏一切象。復以眾象伏一切虎。復以眾虎伏一切師子。遂權得為王。既作王已，復作是念：我今為獸中王，不應以獸為婦。便乘白象率諸群獸不可稱數，圍迦夷城數百千匝。王遣使問：汝諸群獸何故如是？野狐答言：我是獸王，應娶汝女。與我者善，若不與我，當滅汝國。還白如此。王集群臣共議，唯除一臣，皆云：應與。所以者何？國之所恃唯賴象馬，我有象馬，彼有師子，象馬聞氣，惶悑伏地，戰必不如，為獸所滅。何惜一女而喪一國。時一大臣聰叡遠略，而白王言：臣觀古今，未曾聞見人王之女與下賤獸。臣雖弱昧，要殺此狐，使諸群獸，各各散走。王即問言：計將焉出？大臣答言：王但剋期戰日，先當從彼求索一願，願令師子先戰後吼。彼謂吾畏，必令師子先吼後戰。王至戰日，當勅城內皆令塞耳。王用其語，遺使剋期，并求上願。至于戰日，復遣信求，然後出軍。軍鋒欲交，野狐果令師子先吼。野狐聞之，心破七分，便於象上墜落于地。於是群獸一時散走。佛以是事而說偈言：
野狐憍慢盛，欲求其眷屬。
行到迦夷城，自稱是獸王。
人憍亦如是，規統於徒眾。
在摩竭之國，法主以自號。
爾時迦夷王者，我身是。聰叡大臣者，舍利弗是。野狐王者，調達是。諸比丘，調達往昔詐得眷屬，今亦如是。故佛說偈云：
善人共會易，惡人共會難。
惡人共會易，善人共會難。
又佛本行經云：爾時佛告諸比丘言：我念往昔有一河名波利耶多，時彼河岸有一人，是結華鬘師。其人有園在彼河側，而彼河內時有一龜，從水而出，至華園中，求食而行。處處經歷，蹋壞其華。時彼園主見龜壞華，即捉置於一筐篋中，將欲殺食。彼龜作念：云何得脫此難，作何方便誑此園主？即向園主而說偈言：
我從水出身有泥，汝且置華洗我體。
我身既有泥不淨，恐畏污汝篋及華。
時彼園主作如是念：善哉此龜，善言教我。今不得不取其言。我洗其身，勿令泥污我之華篋。作是念已，即手執龜，將向水所，欲洗龜身。是時彼人即提龜出，置於石上，抄水欲洗。是時彼龜出大筋力，忽投沒水。時華鬘師見龜沒水，作如是言：奇哉是龜，乃能如是誑逗於我。我今還可誘誑是龜，使令出水。時華鬘師即向彼龜而說偈言：
賢龜諦聽我作意，汝今親舊甚眾多。
我作華鬘繫汝咽，恣汝歸家作喜樂。
爾時彼龜作如是念：此華鬘師妄言誑我。彼師母患著床，其姊採華造鬘，欲賣以用活命。今作是言，定是誑我。欲食我故，誘我出耳。是時彼龜向華鬘師而說偈言：
汝家造酒欲會親，廣作種種諸味食。
汝至家內作是語，龜肉煮已脂糂頭。
爾時佛告諸比丘言：汝諸比丘，欲知彼時入水龜者，我身是也。華鬘師者，魔波旬是。其於爾時欲誑惑於我而不能著，今復欲誑，何由可得。又佛告諸比丘言：我念往昔，於大海中有一大虬。其虬有婦，身正懷姙，忽然思欲獼猴心食。以是因緣，其身羸瘦，痿黃踠轉，顫慄不安。時彼特虬見婦身體如是羸瘦，無有顏色。見已問言：賢善仁者，汝何所患，欲思何食？我不聞汝從我索食，何故如是？時其牸虬默然不報。其夫復問：汝今何故不向我道？婦報夫言：汝若能與我隨心願，我當說之。若不能者，我何暇說。夫復答言：汝但說看，若可得理，我當方便，會覓令得。婦即語言：我今意思獼猴心食，汝能得不？夫即報言：汝所須者，此事甚難。所以者何？我居大海，猴在山樹，何由可得。婦言：奈何！若不得是物，此胎必墮。我身不久，恐取命終。是時其夫復語婦言：賢善仁者，汝且容忍，我今求去。若成此事，深不可言，則我與汝並皆慶快。爾時彼虬即從海出，至於岸上。去岸不遠，有一大樹，名優曇婆羅。時彼樹上有一大獼猴，在於樹頭取果子食。是時彼虬既見獼猴在樹上坐，食於樹子。見已漸漸到於樹下。到已，即便共相慰喻，以美語言問訊獼猴：善哉，善哉！婆私師吒，在此樹上作於何事？不甚辛勤受苦惱耶！求食易得，無疲倦不？獼猴報言：如是仁者，我今不大受於苦惱。虬復重更語獼猴言：汝在此處何所食噉？獼猴報言：我在優曇婆羅樹上食噉其子。是時虬復語獼猴言：我今見汝甚大歡喜，遍滿身體，不能自勝。我欲將汝作於善友，共相愛敬。汝取我語，何須住此。又復此樹子少無多，云何乃能此處願樂？汝可下來，隨逐於我。我當將汝度海彼岸，別有大林，種種諸樹，華果豐饒。獼猴問言：我云何得至彼處？海水深廣，甚難越度，云何堪度？是時彼虬報獼猴言：我背負汝，將度彼岸。汝今但當從樹下來，騎我背上。爾時獼猴心無定故，陿劣愚癡，心生歡喜，從樹而下，上虬背上，欲隨虬去。其虬內心生如是念：善哉，善哉！我願已成。即欲相將至自居處。及獼猴俱沒於水，猴問虬言：善友何故忽沒於水？虬即報言：我婦懷妊，彼如是思，欲汝心食。以是因緣，我將汝來。爾時獼猴作如是念：嗚呼？我今甚不吉利，自取磨滅。作何方便而得免此急速厄難，不失身命。復如是念：我須誑虬。作是念已，而語虬言：仁者善友，我心留在優曇婆羅樹上寄著，不持將行。仁於當時云何不依實語？我知今須汝心，我於當時即將相隨。善友還迴，放我取心，得已還來。爾時彼虬聞獼猴語已，二俱還出。獼猴見虬欲出水岸，是時獼猴努力奮迅，捷疾跳躑，出大筋力，從虬背上跳下，上彼優曇大樹之上。其虬在下少時停待，見猴淹遲不下，而語之言：親密善友，汝速下來，共汝相隨，至於我家。獼猴默然不肯下樹。虬見獼猴經久不下，而說偈言：
善友獼猴得心已，願從樹上速下來。
我當送汝至彼林，多饒種種諸果樹。
爾時獼猴作是思惟：此虬無智。即說偈言：
汝虬計校雖能寬，而心智慮甚陿劣，
汝但審諦自思忖一切眾類誰無心。
彼林雖復子豐饒，及諸菴羅等妙果，
我今意實不在彼，寧自食此優曇婆。
爾時佛告諸比丘言：當知彼時大獼猴者，我身是也。彼虬者，魔波旬是。彼時猶尚誑惑於我而不能得，今復欲將世間五欲之事而來誘我，豈能動我此之坐處。
又雜寶藏經云：昔有烏梟共相怨憎。烏待晝日知梟無見，蹹殺群梟，散食其肉。梟便於夜知烏眼闇，復啄群烏，開罩其腹，亦復散食。畏晝畏夜，無有竟已。有一智烏語眾烏言：已為怨憎，不可求解。終相誅滅，勢不兩全。宜作方便，殄覆諸梟，然後我等可得歡樂。若其不爾，終為所敗。眾烏答言：當作何方得滅讐賊？智烏答言：爾等眾烏拔我毛羽，啄破我頭，我當設計要令殄覆。即如其言，憔瘁形容，向梟穴外而自悲鳴。聞其聲已，便言：今爾何故破傷，來至我所？烏語梟言：眾烏讐我，不得生活，故來相投，以避怨惡。時梟憐愍，遂便養給，常與殘肉。日月轉久，毛羽平復。烏作微計，銜乾樹枝并諸草木，著梟穴中，似如報恩。梟語烏言：何用是為。烏即答言：孔穴之中純是冷石，用此草木以御風寒。梟以為爾，默然不答。而烏於是即求守孔穴，而作給使，令用報恩。時會暴雪，寒風猛盛，眾梟率爾來集孔中。烏得其便，尋生歡喜，銜牧人火，用燒梟孔。眾梟一時於孔焚滅。爾時諸天說偈言曰：
諸有宿嫌處，不應生體信。
如烏詐託寒，焚滅菟梟身。
又六度集經云：昔者菩薩為孔雀王，從妻五百。棄其舊匹，欲娶青雀為妻。其青雀唯食甘露好果，孔雀為妻日行取之。其國王夫人有疾，夢覩孔雀，云其肉可為藥。寤已啟聞，王令獵士疾行索之。夫人曰：有能得之者，娉以季女，賜金千斤。國諸獵士，分布行索。覩孔雀王從一青雀，在常食處。即以蜜麨，每處塗樹。孔雀輒取以供其妻。射師以蜜麨塗身，踞坐而候。孔雀取麨，人應獲之焉。孔雀曰：子之勤身，必為利也。吾示子金山，可為無盡之寶，子原吾命矣。獵者又曰：大王賜吾千斤金，妻以季女，豈信汝言乎！剋以送獻汝矣。孔雀曰：大王懷仁，潤無不周。願納微言，乞得少水，吾以慈呪，服之疾瘳矣。若其無効，受罪不晚。王順其意，夫人服之，眾疾皆瘳。華色煒曄，宮人皆然。舉國歎王弘慈，全孔雀之命，獲延一國之壽。孔雀曰：願得投身于彼大湖，并呪其水。率土黎民，眾疾可瘳。若有疑妄，願以杖捶吾足。王曰：詐可。孔雀如之。國人飲水，並皆得力。聾聽、盲視、瘖語、躄申，眾疾皆然。夫人疾除，國人並得無病，兼無害孔雀之心。孔雀具知，向王陳曰：受王生潤之恩，吾報濟一國之命。報畢乞退。王曰：可爾。雀即翔飛昇樹，重曰：天下有三癡。王曰：何謂三耶？一者吾癡，二者獵士癡，三者大王癡。王曰：願釋之也。雀曰：諸佛重戒，以色為火，燒身危命，貪色之由也。五捨五百供養之妻，而貪青雀，索食供之，有如僕使。為狂罔所得，殆危身命。斯吾癡也。獵者之癡，吾至誠之言，捨一山之金，棄無窮之寶。信夫人邪偽之欺，望季女之妻。覩世狂愚，皆斯類矣。損佛真誠之戒，信鬼魅之欺，酒樂婬亂，或度破門之禍，或死入太山，其苦無數。思還為人，猶無羽之鳥欲飛昇天，豈不難哉！婬婦之妖蠱，喻彼魃魅，靡不由之亡國危身，而愚夫尊之，萬言無一誠也。而射師信之，斯謂獵者愚矣。王得天醫，除一國疾，諸毒都滅。顏如盛華，巨細欣賴，而王放之。斯謂王愚矣。佛告舍利弗：孔雀王者，自是之後，周旋八方，輒以神藥慈心布施，愈眾生病。雀王者，吾身是也。國王者，舍利弗是也。獵者，調達是也。夫人者，調達婦是。菩薩慈慧度無極行布施如是。
又雜寶藏經云：佛言：乃往過去時有蓮華池，多有水鳥在中而住。時有鸛雀在於池中，徐步舉脚。諸鳥皆言：此鳥善行，威儀徐序，不惱水性。時有白鵝而說偈言：
舉脚而徐步，音聲極柔軟，
欺誑於世間，誰不知諂讒。
鸛雀語言：何為作此語，來共作親善？白鵝答言：我知汝謟讒，終不親善汝。欲知爾時鵝王者，即我身是也。爾時鸛雀者，今提婆達多是也。
又雜寶藏經云：佛言：於過去世雪山之側有山，雞王多將雞眾而隨從之。雞冠極赤身，體甚白，語諸雞言：汝等遠離城邑聚落，莫與人民之所噉食。我等多諸怨嫉，好自慎護。時聚落中有一貓子，聞彼有雞，便往趣之。在於樹下，徐行低視，而語雞言：我為汝婦，汝為我夫。而汝身形端正可愛，頭上冠赤，身體俱白。我相承事，安隱快樂。雞說偈言：
貓子黃眼愚小物，觸事懷害欲噉食。
不見有畜如此婦，而得壽命安隱者。
爾時雞者，我身是也。爾時貓者，提婆達多是也。昔於過去欲誘誑我，今日亦復欲誘誑我，索我徒眾。
頌曰：
姦情詐癡，令信匪疑。偽現依附，
虛誑來隨。外親內損，夙夜侵移。
久共同住，方覺相欺。
夫人所以不得道者，由於心神昏惑。心神所以昏惑，由於外物擾之。擾之者多，其事略三：一則勢利榮名，二則妖妍靡曼，三則甘脂肥濃。榮名雖日用於心，要無晷刻之累，妖妍靡曼，方之已深，甘脂肥濃，為累甚切。萬事云云，皆三者之枝葉耳。聖人知不斷此三事故，求道無從可得。如水火擁之亟之，則其用彌全；決之散之，則其勞彌薄。故論云：質微則勢重，重則勢微。是以思之測之，寔由勤功而寤道；惰之慢之，良因貪聲色而障聖。所以釋氏震法鼓於鹿苑，夫子揚德音於陬魯。尚耳目所不聞，豈心識之能契也。
如薩婆多論云：波羅提木叉之戒，五道而言，唯人道得戒，餘四不得。如天道以著樂深重不能得戒。如昔一時大目連以弟子有病，上忉利天，以問耆婆，正值諸天入歡喜園。爾時目連在於路側立待，一切諸天無顧看者。唯耆婆後至，顧見目連，向舉一手，乘車直過。目連自念：此本人間是我弟子，今受天福，以著天樂，都失本心。即以神力制車令住。耆婆下車，禮目連足，目連種種因緣呵責。耆婆答目連曰：以我人中為大德弟子，是故舉手間訊，頗見諸天有爾者不？時目連勸誡釋提桓因云：佛世難值，何不數數相近，諮受正法？帝釋欲解目連意，故遣使勅一天子令來。返覆三喚，猶故不來。後不應已而來。帝釋白目連曰：此天子唯有一天女一伎樂以自娛樂。以染欲情深，雖復命重，不能自割，故不肯來。況作天王，種種宮觀，無數天女，須食自然百味，百千伎樂，以自娛樂，視東忘西。雖知佛世難遇，正法難聞，而以染樂纏縛，不得自在，知復如何？三塗苦難無緣得戒。人中唯三天下得戒。北欝單越無有佛法不得戒，以福報障并愚癡故，不受聖法。
又善見律云：時有六群比丘自身在下，請法人在高而為說法。以慢法故，佛呵責之。佛語比丘：往昔波羅柰國有一居士，名曰車波加。其婦懷妊，思菴羅果。語其婿言：我思菴羅果，君為我覓。其夫答言：此非果時，我云何得？婦語夫言：君若不得，我必當死。夫聞婦語，心自念言：唯王園中有非時果，我當往偷。作是念已，即夜入王園取果未得。明相已出，不得出園，於是樹上藏住。時王與婆羅門入園，欲食菴婆羅果。婆羅門在下，王在高座，婆羅門為王說法。偷果人樹上自念言：我偷果事應合死，因王聽婆羅門說法，故我今得脫。我今無法，王亦無法，婆羅門亦無法。何以故？我為婦故而偷王果，王由憍慢故，師在下座，自在高座，而聽說法。婆羅門為貪利養故，自在下坐，為王說法。我今三人相與無法。我今得脫。即便下樹，往至王前，而說偈言：
二人不知法，二人不見法。
教者不依法，聽者不解法。
為是飲食故，我言是無法。
為以名利故，毀碎汝家法。
王聞此偈，恕偷果人罪。我為凡時尚見非法，況今成佛。汝諸弟子為下人說法。時偷果人者，我身是也。
又智度論云：如迦葉佛時有兄弟二人出家求道，一人持戒誦經坐禪，一人廣求檀越修諸福業。至釋迦佛出世，一人生長者家，一人作大白象，力能破賊。長者子出家學道，得六神通阿羅漢，而以薄福，乞食難得。他日持鉢入城乞食，遍不能得。到白象廐，見王供象，種種豐足。語此象言：我之與汝，俱有罪過。象即感信，三日不食。守象人悑，求覓道人。見而問言：汝作何術，令王白象病不能食耶？答曰：此象是我先身時弟，共於迦葉佛時出家學道。我但持戒誦經坐禪，不行布施。弟但廣求檀越，作諸布施，不持戒，不學問。以其不持戒誦經坐禪故，今作此象。大修布施故，飲食備具，種種豐足。我但行道不修布施故，今雖得道果，乞食不能得。以是事故，因緣不同，雖值佛世，猶故飢渴。
又百喻經云：昔外國節慶之日，一切婦女盡持憂鉢羅華以為鬘飾。有一貧人，其婦語言：爾若能得憂鉢羅華來與我，為爾作妻，若不能得，我捨爾去。其夫先來常善能作鴛鴦之鳴，即入王池作鴛鴦鳴，偷憂鉢羅華。時守池者而作是問：池中者誰？而此貧人失口答言：我是鴛鴦守者捉得，將詣王所。而於中道復更和聲作鴛鴦鳴。守池者言：爾先不作，今作何益。世間愚人亦復如是。終身殘害，作眾惡業，不習心行，使令調善。臨命終時方言：今我欲得修善。獄卒將去，付閻羅王，雖欲修善，亦無所及。如彼愚人，欲到王所，作鴛鴦鳴。
又百喻經云：昔有大富長者，左右之人欲取其意，皆盡恭敬。長者唾時，左右侍人以脚蹋却。有一愚者，不及得蹋而作是言：若唾地者，諸人蹋却。欲唾之時，我當先蹋。於是長者正欲欬唾時，此愚人即便舉脚蹋長者口，破脣折齒。長者語言：汝何以故蹋我脣口？愚人具答所由，故唾欲出，舉脚先蹋，望得汝意。凡物須時，時未及到，強設功力，反得苦惱。以是之故，世人當知時與非時。
頌曰：
惰學迷三教，問者不知一。
合萼不結核，敷華何得實。
徒生高慢心，陵他非好畢。
墜落幽闇道，關閉牢深密。
一入百千年，萬億苦切逼。
對苦悔無知，方由惰慢得。
至人善取譬，愚智須明律。
英雄慢法時，焉知悔今日。
晉抵世常至晉太康中有富人居。時禁晉人作沙門，常奉法不懼憲網，潛於宅中立精舍，供養沙門。于法蘭亦在其中，比丘來者不憚。後有僧來，姿形頑陋，衣弊足泥。常逆作禮，命奴洗足。僧曰：常自洗之，何用奴也。常曰：死病以奴自代。僧不許。常私罵而去。僧現八尺形，容儀光偉，飛行而去。常撫膺自撲泥中。家內僧尼行路五六十人，望見空中數十丈分明。奇香芬氣，一月留宅。
莊子曰：人而不學謂之現肉。學而不行命之曰撮囊。
列女傳曰：河南樂羊子常行得遺金，還以與妻。妻曰：妾聞志士不飲盜泉，廉者不受嗟來之食，況拾遺求利，以污其行乎！羊子慚，棄金於野，遠尋師而學。
文子曰：上學以神聽之，中學以心聽之，下學以耳聽之。
孫卿子曰：不登高山，不知天之高也。不聞先王之道言，不知學問之大。君子之學，入乎耳，著乎心，布乎四支，形乎動靜。小人學，出乎口，入乎耳。之間四寸，耳曷足以美七尺之軀。
鹽鐵論曰：內無其質而外學其文，雖有賢師良友，若畫脂鏤氷，費日損功。故良師不能飾成施，澤香不能加嫫母。
說苑曰：晉平公問師曠曰：吾年七十，欲學恐已暮矣。對曰：暮何不秉燭乎？臣聞少而學者，如日出之陽。壯而學者，如日中之光。老而學者，如秉燭之明。秉燭之明，孰與昧行。平公曰：善哉！
論衡曰：手中無錢而之市決貨，貨主必不與也。夫胸中無學，亦猶手中無錢也。
蓋聞三乘啟轍，諸子免火宅之災；八正開元，群生悟無為之果。是故慈雲降潤，不別蒿蘭；慧日流輝，寧分岸谷。且立教垂範，盡妙窮微；發志生情，難量叵測。雖周孔儒術，莊老玄風，將欲方茲，逈非倫擬。其有帝代賢士，今古明君，咸共遵崇，無乖敬仰。欲使玉礫異價，涇渭分流。制六師而正八邪，反四倒而歸一味。折染俗之自然，興因果之正路。挫邪智之虛角，杜異見之妄言。求珠之寶心開，觀象之偽識正。自非德均真際，體合無生，豈能契此玄門，履之一實者也。
如增一阿含經云：爾時有長者，名阿那邠邸，其家大富，不可稱計。爾時滿富城中有長者，名曰滿財，亦大富饒財，復是邠邸少小舊好，共相敬愛。邠邸長者常有千萬寶貨在滿富城中販賣，使滿財長者經紀。然滿財長者亦有數千萬寶，在舍衛城中販賣，使邠邸經紀。是時邠邸有女，名須摩提，顏貌端正，如桃華色，世之希有。爾時滿財見須摩提女端正，見已問邠邸曰：此是誰家女？邠邸報曰：是我所生。滿財曰：我有小息，未有匹偶，可適貧家不？時邠邸報曰：事不宜爾。滿財問曰：以何等故？邠邸報曰：種姓財貨，足相詶匹。所事神祠，與我不同。此女事佛，汝事外道。以是之故，不赴來意。滿財報曰：我等所事，自當別祀。此女所事，別自供養。邠邸報曰：我女設當適汝家者，彼此各出財寶，不可稱計。滿財問曰：汝今索幾許財寶？邠邸報曰：我今須六萬兩金。是時長者即與六萬兩金。邠邸以方便前却，猶不能使止，語彼長者曰：設我嫁女，當往問佛。若有教勅，我當奉行。是時阿那邠邸即往至世尊所，白世尊曰：須摩提女為滿富城中滿財長者所求，為可與不？世尊告曰：若須摩提女適彼國者，多所饒益，度脫人民，不可稱量。聞已禮退，還至家中，共辦飲食，與滿財長者。滿財問曰：我不用食，但嫁女與我不耶？邠邸報曰：欲爾者，便可却後十五日使兒至此。作是語已，便退而去。是時滿財長者辦具所須，乘寶羽之車，從八十由延內來。邠邸復莊嚴己女，乘寶羽之車，將女往迎。中道相遇，滿財得女，便將至滿富城中。人民之類，各作制限，若此城中有女出適他國者，當重刑罰。若他國取婦將入國者，亦重刑罪。爾時彼國有六千梵志，國人所奉，制限有言：犯者當飯六千梵志。長者自知犯制，即飯六千梵志。梵志所食，純食猪肉及重釀之酒。又梵志所著衣服，或被白㲲，或被毳衣，以衣偏著右肩，半身露現。即白時到，入長者家。長者見來，膝行前迎，恭敬作禮。最大梵志舉手稱善，抱長者頸，往詣座所，各隨坐訖。時長者語須摩提女曰：汝自莊嚴，向我師禮。須摩提女報曰：止止，大家。我不堪任向裸形人禮。長者報曰：此非裸形，但所著衣是其法服。須摩提女報曰：此無慚愧之人，皆共露形，有何法服之用。世尊所說，世人所貴，有慚有愧。若無此二，則尊卑無異，共猪犬無別。我實不堪向作禮拜。時須摩提夫語其婦曰：汝今可起向我師作禮。此諸人等皆是我所事天。婦報曰：且止，我不禮此無慚愧裸形人，令我向驢犬作禮。夫曰：勿作是言，自護汝口，勿有所犯，此非驢非狗。但所著之衣，正是法衣。是時須摩提女洟零悲泣，顏色變異，並作是說：寧斷命根，終不墮此邪見之中。時六千梵志各共高聲：何故使此婢罵詈乃爾！是諸梵志已食少多，便去。是時滿財長者在高樓上，煩冤愁惋：我今取此人來，便為破家，辱我門戶。時有梵志名曰修跋，得五神通。往長者家，上高樓上，與長者相見。梵志問長者曰：何故愁憂？長者報曰：昨因為兒娶婦。具說前緣。梵志報曰：此女所事之師，皆是梵行之人。今日現在，甚奇甚特。長者問曰：汝為外道異學，何故歎譽沙門？釋子有何神德，有何神變？梵志報曰：欲聞神德，今粗說原。此女所事之師，最小弟子，名曰均頭沙彌。飛來詣阿耨達泉洗垢之衣。阿耨大神天龍鬼神皆起前迎恭敬問訊：善來人師，可就此坐。却後坐食。食竟盪鉢，在金案上，跏趺正身，次第入九次第定。是時天龍鬼神與蹋洗衣，舉著空中而曝使乾。時彼沙彌收攝衣已，便飛在空，還歸所在。長者當知，最小弟子有此神力，況最大者。何況如來至真正覺而可及乎！是時長者語梵志曰：我等可得見此女所事師乎？梵志報曰：可還問此女。是時長者問須摩提女曰：吾今欲得見汝所事師，能使來不？女聞歡喜，不能自勝。願時辦具飲食，明日如來當來至此，及比丘僧。長者報曰：汝今自請，吾不解法。是時長者女沐浴身體，手執香火，上高樓上，叉手向如來而歎之曰：
諸變不可計，皆使立正道。我今復值厄，唯願尊屈神。爾時香如雲，懸在虛空中。遍滿祇桓舍，住在如來前。諸釋虛空中，歡喜而作禮。又見香在前，須摩提所請。雨諸種種華，而不可計量。悉滿祇桓林，如來笑放光。
爾時世尊告諸神足比丘大目連、大迦葉、阿那律乃至均頭沙彌等：汝等以神足先往至彼城中。諸比丘對曰：如是世尊。是時眾僧使人名曰乾荼，明旦躬負大釜，飛在空中，往至彼城，繞城三匝，詣長者家。是時均頭沙彌化作五百華樹，色若干種，皆悉敷茂。是時般特化作五百頭牛，衣毛皆青，在牛上坐，往詣彼城。爾時羅雲復化作五百孔雀，色若干種，在上坐，往詣彼城。是時迦匹那化作五百金翅鳥，極為勇猛，在上坐，往詣彼城。爾時優毘迦葉化作五百龍，皆有七頭，在上坐，往詣彼城。是時須菩提化作琉璃山，入中跏坐，往詣彼城。爾時大迦旃延復化作五百鶴，色皆純白，往詣彼城。是時離越化作五百虎，在上坐，往詣彼城。是時阿那律化作五百師子，極為勇猛，在上坐，往詣彼城。是時大迦葉化作五百匹馬，皆朱尾，金銀校飾，在上坐，往詣彼城。是時目連化作五百白象，皆有六牙，七處平整，金銀校飾，在上坐，往詣彼城。如是現神變，皆繞城三匝，往長者家。是時世尊以知時到，在虛空中，去地七仞。阿若拘隣在右，舍利弗在左，阿難在後而手執拂，千二百弟子前後圍繞，如來在中。及餘諸天帝釋諸王，皆現神變，悉在空中，作唱伎樂，數千萬種。雨眾天華，散如來上。舍衛城內人民皆見如來在空，去地七仞，皆懷歡喜，不能自勝。是時滿財長者遙見如來相好，猶如金聚，放大光明。以偈問須摩提女。須摩提女復以偈報之。天人梵志，皆自歸命。是時六千梵志見如此神變，各相謂言：我等可離此國，更適他土。猶如禽獸各奔所趣。是諸梵志聞如來響，各各馳走，不得自寧。由如來有大威力，故不自安。是時世尊還攝神足入城，以足蹈門閾上。是時天地大動，諸神散華，詣長者家，就座而坐。世尊漸與長者及八萬四千人民說戒、施、生天之論。訶欲不淨，出家為要。各於座上，諸塵垢盡，得法眼淨。皆自歸三寶，受持五戒。此須摩提女及八萬四千人，皆由久遠迦葉佛所四事供養：一施，二愛敬，三利人，四等利。不墮貧家。當來之世，亦當復值如此之尊，使我莫轉女身，得法眼淨。是時城中人民聞哀愍王女作此誓願，人皆隨喜此願。爾時哀愍王者，今須達長者是。爾時王女者，今須摩提女是。爾時國土人民之類者，今八萬四千人是。由彼誓願故，今值我身，聞法得道。
又智度論云：有梵志名長爪，是閻浮提大論議師。言一切論可破，一切言可壞，一切執可轉，無有實法可信、可恭敬者。舍利弗舅摩訶俱絺羅與姊舍利論議，不如。俱絺羅思惟念言：非姊力也。必懷智人，寄言母口。未生乃爾，及生長大，當如之何。思惟是已，生憍慢心。為廣論議故，出家作梵志。入南天竺國，始讀經書。諸人問言：汝志何求？長爪答言：十八種大經，盡欲讀之。諸人語言：盡汝壽命猶不能知一，何況能盡。長爪自念：昔作憍慢，為姊所勝。今此諸人復見輕辱。為是二事故，自作誓言：我不剪爪，要讀十八種經書盡。人見爪長，因號長爪梵志。是人以種種經書，譏刺是非，破他論議。譬如大力狂象，唐突蹴蹋，無能制者。如是長爪梵志摧伏諸論師已，還至摩伽陀國王舍城那羅陀聚落。至本生處，問人言：我姊生子，今在何處？有人語言：汝姊子者，適生八歲，讀一切經書盡。至年十六，論議勝一切人。有釋種道人姓瞿曇，與作弟子。長爪聞之，即起憍慢，生不信心，而作是言：如我姊子，聰明如是，彼以何術誘誑剃頭作弟子。作是語已，直向佛所。爾時舍利弗初受戒半月，佛邊侍立，以扇扇佛。長爪見佛，問訊訖，一面坐，作是念：一切論可破，一切語可壞，一切執可轉，是中何者是諸法實相，何者是第一義？譬如大海，欲盡其底，求之既久，不得一法。彼以何論議而得我姊子？作是思惟已，而語佛言：瞿曇，我一切法不受。時佛問長爪：汝一切法不受，是見受不？佛所質義，汝已領之。邪見毒熾，令出是毒氣。言一切法不受，是見汝受不？爾時長爪如好馬見鞭，顧影覺畏，便著正道。長爪梵志既得佛語，鞭影入心，即棄貢高，慚愧低頭。如是思惟：佛置我兩處負門中。若我說是見我受，是負處門麁故，眾人所共知。云何自言一切法不受，今受是見？此現前妄語，是麁負處門。多人所知。第二負處門細，我欲受之。以少人知故。作是念已，答佛言：瞿曇，一切法不受，是見亦不受。佛語梵志：汝不受一切法，是見亦不受，則無所破，與眾人無異。何用自高而生憍慢。如是長爪不能答佛。自知己墮負處，即於佛智起恭敬信心。自思惟：我墮負處，世尊不彰，不言是非，不以為意。佛心柔軟，第一清淨，得大甚深，最可恭敬，無過佛者。佛為說法，斷其邪見，即於坐處，遠塵離垢，得法眼淨。是時舍利弗聞是語時，得阿羅漢。是長爪梵志出家作沙門，得阿羅漢。
又佛說乳光佛經云：時佛世尊適小中風，當須牛乳。爾時維耶離國有梵志名摩耶利，為五萬弟子作師，復為國王大臣人民所敬遇。豪富貪嫉，不信佛法，但好異道。於是佛告阿難：持如來名，往到梵志摩耶利家，從其求索牛乳湩來。阿難受教，著衣持鉢，到其門下。梵志摩耶利適與五百上足弟子欲行入宮，與王相見。時即出舍，值遇阿難。因問言：汝朝來早，欲何所求？阿難答曰：佛世尊身小不安隱，使我索乳。梵志默然不報，自思惟念：我若不持牛乳與，謂我慳惜。適持乳與，諸餘梵志便復謂我事瞿曇道。進退惟宜。雖爾，當指授與惡牛，令自𤚲取。當使牴殺，折辱其道，便見捐棄，我還為人所敬。若不得乳，明我不惜。謀議是已，即告阿難：牛朝已放在彼塹中，汝自往𤚲。摩耶勅兒：汝將阿難示此牛處，慎莫為捉。時五百弟子聞師說是，悉大歡喜。爾時維摩詰來欲至佛所，道經梵志門前，因見阿難，即謂：晨朝持鉢住此，欲何求索？阿難答曰：如來身小有風，當須牛乳，故使我來。維摩詰即告阿難：莫作是語。如來正覺，身如金剛，眾惡已斷，但有諸善，當有何病。默然行矣，勿得外道誹謗如來，無使天龍神等得聞是聲，十方菩薩阿羅漢得聞此言。轉輪聖王尚得自在，何況如來。阿難勿為羞慚，索乳疾行，慎莫多言。阿難聞此，大自慚懼。聞空中有聲言：阿難如長者所言，但為如來於五濁世，示現度脫一切三毒之行，故時往取乳。向者維摩詰雖有是語，莫得羞慚。於是五百梵志聞空中聲，即無狐疑，皆大踊躍，悉發無上正真道意。爾時摩耶利內外眷屬及聚邑中合數千人，皆隨阿難往觀惡牛。阿難即往牛傍，自念言：今我所事師法，不得自手𤚲乳。語適竟，第二忉利天帝便從天來，化作年少梵志，被服，因往牛傍。阿難見之，心用歡喜，謂言：年少梵志，請取乳湩。即答阿難：我非梵志，是天帝釋。我聞如來欲得牛乳，故來到此。阿難言：天帝位尊，何能近此腥穢之牛？帝釋答曰：雖我之豪，何如如來尊。尚不厭倦建立功德，何況小天。阿難報釋：為我取乳，唯願用時。釋應曰：諾。尋即持器前至牛所。時牛靜住，不敢復動。其來觀者，皆驚怪之。爾時帝釋而說偈言：
今佛示微恙，汝與我乳湩。令佛服之瘥，得福無有量。佛尊天人師，常慈心憂念。蜎飛蠕動類，皆欲令度脫。
爾時犢母即為天帝釋說偈言：
此手捫摸我，何一快乃爾。取我兩乳湩，置於後餘者。當持遺我子，朝來未得飲。雖知有福多，作意當平等。
於是犢子便為母說偈言：
我從無數劫，今得聞佛聲。即言持我分，盡用奉上佛。世尊一切師，甚難得再見。我食草飲水，可自足今日。我作人已來，飲乳甚大久。及在六畜中，亦爾不可數。世間愚癡者，亦甚大眾多。不知佛布施，後因悔無益。我乃前世時，慳貪坐牴突。復隨惡知友，不信佛經戒。使我作牛馬，至于十六劫。今乃知有佛，如病得醫藥。持我所飲乳，盡與滿鉢去。令我得智慧，得道願如佛。
時天帝釋即取乳滿鉢。阿難得乳，意甚歡喜。於是梵志從邑中來者，聞此牛子母所說，皆共驚怪。此牛弊惡，人不得近。今日何故柔善乃爾。想是阿難所感發耳。瞿曇弟子尚猶如此，何況佛德威神變化，而我等不信其教。時梵志男女合萬餘人，皆悉踊躍，遠塵離垢，逮得法眼。阿難持乳還至佛所，具白所由。佛告阿難：實如牛子母所說。此牛子母乃昔宿命時，曾為長者，大富饒財，復慳不施，不信佛戒，不知生死。常喜出財，外人從舉，日月適至，喜多責息，無有道理。既償錢畢，復謗牴人，言其未畢。但坐是故，墮畜生中十六劫。今聞我名歡喜者何？畜生之罪，亦當畢是。此牛子母却後命盡，七返生兜術天及梵天上，七返生世間，當為豪富家。不生惡道。所在常當通識宿命，當供養諸佛，燒香持經。牛母從是因緣，最後當值見彌勒佛作沙門精進，不久得羅漢道。犢牛亦當如是，上下二十劫竟，當得作佛。號曰乳光。牛母、之子，俱得度脫。會中五百長者子，悉發無上道意。三千八百梵志，應時得須陀洹道。
又佛說心明經云：佛游王舍城靈鳥山，與五百比丘四部眾俱，往之一縣而行分衛，諸天龍神追於上侍，到梵志館門外而住。佛放大光，普照十方。時梵志婦執爨炊飯，見光照身，身得安隱，解懌無量。還顧見佛，端正姝好，倍加踴躍。重自惟忖：今得覩佛及眾弟子，誠副宿願。欲以食饌奉進正覺。隱察愚夫不信道德，志存邪疑。見妄所施，必興結恨，不得由已，當如之何？便即盛飯取汁一杓，以用上佛。佛以威神，鉢中自然有百味食。佛時達嚫，口歎頌曰：
假以馬百匹，金銀校鞍勒。持用惠施人，不如杓飯汁。設以七寶車，載滿諸珍奇。杓飯汁施佛，其福過於彼。若施白象百，明珠瓔珞飾。供佛一杓汁，其福超彼上。如轉輪聖王，普賢玉女后。端正無有比，七寶瓔珞身。如是之妙類，其數各有百。悉以配施人，不如一杓汁。
於是梵志靜住而聽，聞佛所歎，心懷疑惑。前問佛言：一杓飯汁，何所直耶！而乃稱讚若干寶施而云不如。一杓汁施，斯之飯汁，不直一錢，然乃咨嗟若干億倍，孰當信哉！於是世尊尋即顯露廣長之舌，以覆其面，上至梵天。告梵志曰：吾從無數億百千劫，常行至誠，乃獲斯舌。寧以妄語能致之乎！吾欲問卿，至誠答之。曾叵往返舍衛羅閱，中路有樹名尼拘類，蔭覆人眾五百乘車乎？對曰：唯然，有之。曾所見也。世尊又問：其子大小？答曰：形如芥子。佛告梵志：卿真兩舌。實如芥子，樹何大乎！對曰：審爾，不敢欺也。佛又告曰：種如芥子，生樹廣大。地之生植，適無所置，所覆彌廣。何況如來無上正覺，無量福會，普勝者哉！大慈弘哀，無所不濟，以饌供獻，功祚難計。梵志默然，無以加報。佛告阿難：斯婦壽終當轉女像，得為男子，生于天上。下生為人，解深妙法。却十三劫當得作佛，名曰心明如來。梵志意伏，五體投地，剋心自責，歸命於佛。加恩矜攝，令得出家。佛即納受，以為沙門。佛講四諦，漏盡意解。
又涅槃經云：爾時十仙外道欲共佛捔試神力，阿闍世王報外道云：汝等今者欲以手爪爮須彌山，欲以口齒齚齧金剛。諸大士，譬如愚人見師子王飢時睡眠而欲寤之，如人以指置毒蛇口，如欲以手觸灰覆火。汝等今者亦復如是。善男子，譬如野狐作師子吼。猶如蚊子共金翅鳥捔行遲疾。如兔渡海，欲盡其底。汝等今者亦復如是。汝等今者興建是意，猶如飛蛾投於火聚。汝隨我語，不復更說。
又大莊嚴論：時憍尸迦向外道說偈言：
外道所為作，虛妄不真實。猶如小兒戲，聚土作城郭。醉象踐蹈之，散壞無遺餘。佛破諸外論，其事亦如是。
又百喻經云：昔有愚人煮黑石蜜，有一富人來至其家。時此愚人取石蜜漿為富人煮。即於火上以扇扇之，望得使冷。傍人語言：下不止火，扇扇不已，云何得冷！爾時人眾悉皆嗤笑。其猶外道不滅煩惱熾然之火，少作苦行，臥棘刺上，洮糠飲汁，斷穀自餓。五熱炙身，而望清涼寂靜之道，終無是處。徒為智者之所怪哂，受苦現在，殃流來劫。
又百喻經云：昔有愚人，其婦端正，情甚愛重。婦無真信，後於中間，共他交往。邪婬心盛，欲逐傍夫，捨離己婿。於是密語一老母言：我去之後，汝可齎一死婦女尸，安著屋中，語我夫言：云我已死。老母於後伺其夫主不在之時，以一死尸置其家中。及其夫還，老母語言：汝婦已死。夫即往視，信是己婦。哀哭懊惱，大𧂐薪油，燒取其骨，以囊盛之，晝夜懷挾。婦於後時，心厭傍夫，便還歸家，語其夫言：我是汝妻。夫答之言：我婦久死，汝是阿誰？妄言我婦。乃至二三，猶故不信。如彼外道聞他邪說，心生惑著，謂為真實，永不可改。雖聞正教，不信受持。
又百喻經云：昔有二賈客共行商賈，一賣真金，其第二者賣兜羅綿。有他買真金者，燒而試之，第二賈客即便偷他被燒之金，裹兜羅綿。時金熱故，燒綿都盡。情事既露，二事俱失。如彼外道偷取佛法著己法中，妄稱已有，非是佛法。由是之故，燒滅外典，不行於世。如彼偷金，事情睹見，亦復如是。
又百喻經云：過去之世有一山羌，偷王庫物而遠逃走。爾時國王遣人四出推尋捕得，將至王邊。王即責其所得衣處。山羌答言：我衣乃是祖父之物。王遣著衣，實非山羌本所有故，不知著之。應在手之者著於脚上，應在腰者反著頭上。王見賊已，集諸臣等共詳此事。而語之言：若是汝之祖父已來所有衣者，應當解著。云何顛倒，用上為下，以下為上？以不解故，定知汝衣必是偷得，非汝舊物。借以為譬，王者如佛，寶藏如法。愚癡羌者，猶如外道。竊偷佛語著己法中，以為自有。然不解故，布置佛法，迷亂上下，不知法相。如彼山羌得王寶衣，不識次第，顛倒而著，亦復如是。
又百喻經云：昔有一人，形容端正，智慧具足，復多錢財。舉世人闻，無不稱歎。時有愚人見其如此，便言我兄。見後還責，言非我兄。傍人語言：汝是愚人，云何須財認他為兄。及其還責，復言非兄。愚人答言：我以欲得彼之財物，故認為兄，實非是兄。人聞此語，無不笑之。猶彼外道，聞佛善語，饕竊而用，以為己有。乃至傍人教使修行，不肯修行，而作是言：為利養故，偷取佛說，化導眾生。而無實事，云何修行！猶向愚人，為得財故，言是我兄。及其責時，復言非兄。此亦如是。
頌曰：
正邪乖明昧，善惡異相征。大慈降梵志，乘空各變誠。六千俱捨執，七眾各休禎。邪徒虛抗志，鍱腹浪求名。身子多才智，陵化照機庭。四辯無不可，六通奮英情。乘權摧異見，伏邪同幽明。自知螢光劣，徒諍太陽精。
夫邪正交侵，禍福繁雜。自非極聖，焉能開誘。是以九十五種，宗上界之天尊；二十五諦，計眾生之冥本。皆陳正法，咸稱大濟。又有魯邦孔氏，道禮樂於九州；楚國李聃，開虛玄於五岳。各臣吏於機務，並衢分於限域。辯御乖張，理路沈溺。致令惑網覆心，莫知投趣。未若皇覺無私，道濟群有。幽顯歸心，凡聖稽首。譬天無二日，國無兩君。故天上天下，俱唱獨尊；三千大千，咸等正覺，為四生之導首，作六趣之舟航者也。
故史錄：太宰嚭問孔子曰：夫子聖人與？對曰：非也。博識強記，非聖人也。又問：三王聖人與？對曰：三王善用智勇，聖非丘所知。又問：五帝聖人與？對曰：五帝善用仁義，聖非丘所知。又問：三皇聖人與？對曰：三皇善用時政，聖非丘所知。太宰大駭曰：然則孰為聖人乎？夫子動容而答曰：丘聞西方有聖者焉，不治而不亂，不言而自信，不化而自行。蕩蕩乎人無能名焉。據斯以言，孔子深知佛為大聖也。時緣未昇，故默而識之。有機故舉，然未得昌言其致矣。又後漢時通人傅毅開顯佛化，造法本內傳云：漢明帝永平三年，上夢神人，金身丈六，項有日光。寤已問諸臣等，傅毅對詔，有佛出於天竺。乃遣使往求，備獲經像及僧二人。帝乃為立佛寺，畫壁千乘萬騎，繞塔三匝。又於南宮清涼臺及高陽門上、顯節陵所，圖佛立像。并四十二章經緘於蘭臺石室。廣如前敬三寶篇述。
傳云：時有沙門迦攝摩騰、竺法蘭，位行難測，志存開化。蔡愔使達，請騰東行。不守區域，隨至雒陽。曉喻物情，崇明信本。帝問騰曰：法王出世，何以化不及此？答曰：迦毘羅衛者，三千大千世界百億日月之中心也。三世諸佛，皆在彼生。乃至天龍鬼神有願行者，皆在於彼，受佛正化，咸得寤道。餘處眾生，無緣感佛，佛不往也。佛雖不往，光明及處，或五百年，或一千年，或一千年外，皆有聖人傳佛聲教而化導之。
傳云：漢永平十四年正月一日，五岳諸山道士朝正之次，自相命曰：天子棄我道法，遠求胡教。今因朝集，可以表抗之。其表略曰：五岳十八山觀太上三洞弟子褚善信等六百九十人，至於方術，無所不能。願與西僧比较，得辨真偽。若比對不如，任聽重決。如其有勝，乞除虛妄。勅遣尚書令宋庠引入長樂宮，以今月十五日，可集白馬寺。道士等便置三壇，壇別開二十四門。五岳道士各齎道經，置於三壇。帝御行殿，在寺南門。佛舍利經像置於道西。十五日齋訖，道士等以柴荻和沈檀香為炬，繞經泣淚，啟白天尊乞驗。縱火焚經，經從火化，悉成煨燼。五岳道士相顧失色，大生悑懼。南岳道士費叔才自憾而死。太傅張衍語褚信曰：卿等所試無驗，即是虛妄，宜就西來真法。褚信曰：茅成子云：太上者，靈寶天尊是也。造化之作，謂之太素。斯豈妄乎！衍曰：太素有貴德之名，無言教之稱。今子說有言教，即為妄也。信聞默然不對。時佛舍利光明五色，直上空中，旋環如蓋，遍覆大眾，映蔽日光。摩騰法師踊身高飛，坐臥空中，廣現神變。于時天雨寶華，在佛僧上。又聞天樂，感動人情。大眾咸悅，歎未曾有，皆繞法蘭，聽說法要。并吐梵音，讚佛功德。初立佛寺，同梵福量。司空陽城俟劉峻與諸官人仕庶等千有餘人出家，四岳諸道士呂慧通等六百二十人出家，陰夫人、王婕妤等與諸宮人婦女二百三十人出家。便立十寺，七所城外安僧，三所城內安尼。自斯已後，廣遍天下。傳有五卷，略不備載。有人疑此傳近出，本無捔力之事。案吳書明費叔才有憾死，故傳為實錄不虛矣。
吳書云：孫權赤烏四年，有康居國沙門名僧會，姓康，來到吳國，遂感舍利五色，光曜天地。鎚之逾堅，燒之不然。光明出火，作大蓮華，照曜宮殿。臣主驚嗟，歎希有瑞。為立塔寺，度人出家。又以教法初興，名為建初寺。勅下問尚書令闞澤曰：漢明已來凡有幾年？佛教入漢既久，何緣始至江東？澤曰：自漢明永平十年，佛法初來，至今赤烏四年，則一百七十年矣。初永平十四年，五岳道士與摩騰捔力之時，道士不如。南岳道士褚善信、費叔才等在會，自憾而死。門徒弟子歸葬南岳，不預出家，無人流布。後遭漢政凌遲，兵戎不息。經今多載，始得興行。又曰：孔丘李老，得與佛比對不？澤曰：臣聞魯孔君者，英才誕秀，聖德不群，世號素王。著述經典，訓獎周道，教化來葉。師儒之風，澤潤今古。亦有逸民，如許成子、原陽子、莊子、老子等百家子書，皆修身自翫，放暢山谷，縱汰其心，學歸澹泊。事乖人倫長幼之節，亦非安俗化民之風。至漢景帝以黃子、老子義體尤深，改子為經，始立道學，勅令朝野悉諷誦之。若以孔老二教比方佛法，遠則遠矣。所以然者，孔老二教法天制用，不敢違天。諸佛設教，天法奉行，不敢違佛。以此言之，實非比對。吳主大悅，以澤為太子太傅。
宋文帝，高祖第三子也。聰睿英博，雅稱令達。在位三十年，嘗以暇日從容而顧問侍中何尚之、吏部羊玄保曰：朕少來讀經不多，比復無暇。三世因果，未辯措懷，而復不敢立異者，正以卿輩時秀，率所敬信也。答曰：范泰、謝靈運常言六經典文，本在濟俗為政。必求性靈真奧，豈得不以佛理為指南耶！帝曰：釋門有卿，亦猶孔門之有季路。所謂惡言不入於耳也。自是文帝致意佛經，卷不釋手。
邪惑問曰：蓋聞釋迦生於天竺。修多出自西蕃。名號無傳於周孔。功德靡稱於典謨。寔遠夷所尊敬，非中夏之師儒。廣致精舍，甲第當衢，虛費金帛，福利焉在。未若銷像而絕鐫，鑄貨泉可以無損。毀經以禁繕寫，廢僧以從編戶。竊謂益國利人，興家多福也。方外對曰：察斯濫濁，非忠孝之道也。夫忠臣奉國，願受福之無疆；孝子安親，務防災於未兆。聞多福之因緣，求之如不及；覩速禍之萌抵，避之若探湯。國重天地之祈，祈於福也；家避陰陽之忌，忌於禍也。福疑從取，禍疑從去，人之情也，忠之道焉。子乃去人之所謂福，取人之所謂禍，豈是忠臣益國之計，非孝子安親之方也。若夫廢宗廟之粢盛，加子孫之魚肉，毀蒸甞之黻冕，充僕妾之衣服。苟求惠下之恩，不崇安上之福。恨養親之費饍，思廢養之潤屋，如此可謂忠孝之道乎！夫三達之智，百神無以類其通；十力之尊，千聖莫足儔其大。萬惑盡矣，萬德備矣，梵天仰焉，帝釋師焉。道濟四生，化通三界。拔生死於輪迴，示涅槃於常樂。周孔未足擬議，博施廣濟，堯舜其猶病諸。等慈而無棄物，可不謂之仁乎！具智而有妙覺，可不謂之聖乎！夫體仁聖之至道者，豈為苟欺之詭言哉！靜而思之，信逾堅矣。至如立寺功深於巨海，度僧福重乎高嶽。法王之所明言，開士之所篤勸。若興之者增慶益國，不亦大乎！敬之者生善利人，不亦廣乎！或小損而大益，豈非國之所宜崇乎！或小益而大損，豈非民之所當避乎！臣無斯慎於其君，非忠臣也；子無此慮於其親，非孝子也。
邪惑問曰：佛法本出於西蕃，不應奉之於中國耳。方外對曰：夫由余出自西戎，輔秦穆以開覇業；日磾生於北狄，侍漢武而除危害。臣既有之，師亦宜爾。何必取同俗而捨其異方乎！師以道大為尊，無論於彼此；法以善高為勝，不計於遐邇。豈得以生於異域而賤其道，出於遠方而棄其寶。夫絕群之駿，非唯中邑之產；曠代之珍，不必諸華之物。漢求西域之名馬，魏收南海之明珠。貢犀象之牙角，採翡翠之毛羽。物生遠域，未可非珍；佛出遐方，奈何獨棄。若藥物出於戎夷，禁呪起於胡越。苟可以蠲邪而去疾，豈以遠來而不用之哉！夫滅三毒以證無為，其蠲邪也大矣；除八苦而致常樂，其去疾也深矣。何得局夷夏而計親疎乎！況百億日月之下，三千世界之內，則中在於彼域，不在於此方矣。
邪惑問曰：詩書所未言，以為修多不足尚矣。方外對曰：夫天文曆像之祕奧，地理山川之卓詭，經脈孔穴之診候，針藥符呪之方術，詩書有所不載，周孔未之明言。然考之吉凶而有徵矣，察其行用而多効焉。又且周孔未言之物，蠢蠢無窮；詩書不載之法，茫茫何限。信矣書不盡言，言不盡意。何得拘六經之局教，而背三乘之通旨哉！夫能事未興於上古，聖人開務於後代。故棟宇易橧巢之居，文字代結繩之制。飲血茹毛之饌，則先用而未珍；粒食火化之功，雖後作而非弊。亦如幼噉藜藿，長飡梁肉；少為布衣，老遇侯服。豈得以藜藿先獲，謂勝梁肉之味；侯服晚遇，不如布衣之貴乎！夫萬物有遷，三寶常住。寂然不動，感而通化。非初誕於王宮，不長逝於雙樹，何得論生滅乎訃感，計修促乎來去也。
邪惑問曰：佛是妖魅之氣，寺為婬邪之祀，豈堪中夏為人師之軌！方外對曰：妖唯作㜸，豈弘十善之化；魅必憑邪，寧興八正之道。妖猶畏狗，魅亦懼狸。何以降帝釋之高心，摧天魔之巨力。又如圖澄、羅什之侶，道安、慧遠之儔，高德高名，非狂非醉。豈容辭愛榮位，求魑魅之邪道；勤身苦節，事魍魎之妖神。又自東漢至我大唐，代代而禁妖言，處處而斷淫祀。豈容捨其財力，放其土民，營魑魅之堂塔，入魍魎之徒眾。又上古帝臣，冠蓋人倫，並稟教而歸依，厝心以崇信。豈容尊妖奉魅以自屈乎！良由睹妙知真，使之然耳；明主賢臣，謀其德也。凡百君子，思其言也；大士高僧，慕其理也。而歷代寶之，以為大訓。凡聖軌摸，人天師範。理盡窮微，福同真濟。何聖能逾，何道能加，不荷其恩，反作狂言。
邪惑問曰：夫父母之體，不可毀傷。何故沙門𩮜髮去髭，反先王之道，失忠孝之義耶？方外對曰：若夫事君親而盡節，雖殺身而稱仁；虧忠孝而偷存，徒全膚而非義。論美見危而致命，禮防臨難而苟免。何得一概而避死傷，雷同而顧膚髮。割股納肝，為傷甚矣；𩮜鬚落髮，其毀微焉。立忠不顧其命，論者莫之咎；求道不愛其毛，何獨以為過。湯恤烝民，尚焚軀以祈澤；墨敦兼愛，欲磨足而至頂。況夫上為君父，深求福利，鬚髮之毀，何足顧哉！且夫聖人之教，有殊途而同歸；君子之道，或反經而合義。則太伯其人也。廢在家之就養，託採藥而不歸。棄中國之服章，依剪髮以為飾。反經悖禮，莫甚於斯。然而仲尼稱之曰：太伯可謂至德矣。其何故也？雖迹背君親，而心忠於家國；形虧百越，而德全乎三讓。故太伯棄衣冠之制，而無損於至德；沙門捨搢紳之容，亦何傷於妙道。雖易服改貌，違臣子之常儀；而信道歸心，願君親之多福。苦其身意，修出家之眾善；遺其君父，以歷劫之深慶。其為忠孝，不亦多乎！謂善沙門為不忠，未之信矣。
邪惑問曰：西域胡人因泥而生，是以便事泥瓦塔像爾。方外對曰：此又未思之言也。夫崇立靈像，摸寫尊形，所用多途，非獨泥瓦。或雕或鑄，則以鐵木金銅；圖之繡之，亦在丹青縑素。復謂西域士女，遍從此物而生乎！且又中國之廟，以木為主，則謂制禮。君子皆從木而育耶！親不可忘，故為其宗廟；佛不可忘，故立其形像。以表罔極之心，用如在之敬。欽聖仰德，何失之有哉！若塔廟是泥木之像不可敬者，則國廟木主之形亦不可敬耶！夫以善爲過者，故亦以惡為功矣。
邪惑問曰：無佛則國治年長，有佛則政虐祚短耳。方外對曰：此又未思之言。凶悖輒出斯語。愚謂能仁設教，皆闡淫虐之風；菩薩立言，專弘桀紂之事。以實論之，殊不然矣。夫殷喪大寶，災興妲己之言；周失諸侯，禍由褒姒之笑。三代之亡，皆此物也。三乘之教，豈斯尚矣？佛之為道，慈悲喜捨，怨親等護，物我俱齊。恩德既弘，賢愚慕上。假使羲軒舜禹之德，在六度而包籠；羿浞癸辛之咎，總十惡以防禁。向使桀弘少欲之教，紂順大慈之道，伊呂無所用其謀，湯武焉得行其討。可使鳴條免去國之禍，牧野息倒戈之亂，夏后從雒汭之謌，楚子無乾溪之歎。然則釋氏之化，為益非小，延福祚於無窮，遏危亡於未兆。
邪惑問曰：有之為損，無之為益。故未有佛法之前，人皆淳和，世無篡逆。佛法來到，多興悖亂爾。方外對曰：愚戇不思，輒出凶誣。夫九黎亂德，豈非無佛之年；三苗逆命，非當有法之後。夏殷之季，何有淳和；春秋之時，寧無篡逆。寇賊姦兇，作士命於睪繇，獫狁孔熾，薄伐勞於吉甫。而愚謂佛興篡逆，法敗淳和。專搆虛言，皆違實錄。一縷之盜，佛猶戒之，豈長篡逆之亂乎！一言之競，佛亦防之，何敗淳和之道乎！惟佛之為教也，勸臣以忠，勸子以孝，勸國以治，勸家以和。弘善示天堂之樂，懲非顯地獄之苦。不唯一字以為褒，豈止五刑而作戒。乃謂傷和而長亂，不亦誣謗之甚哉！亦何傷於佛日乎！但自淪於苦海矣。輕而不避，良可悲夫！
邪惑問曰：天道無親，頓成虛闡，禍淫福善，胡其爽歟。因何捐替者翻享遐齡，崇敬者無終厥壽。計應蘊福延慶，積惡招殃，何乃進退鉾楯，情狀皎然，去取自乖，若為酬對。方外對曰：道教浮疏，詎明三報。儒宗齷齪，但敘一生。故仲尼答季路曰：生與人事，汝尚未知；死與鬼神，爾焉能事。袁宏後漢書曰：道家者流，出於老子。以清虛淡泊為主，祐善嫉惡為教。畜妻子，用符書，禍福報應，在一生之內。此並區中之近唱，非象外之遐談。所以苟悅碩疑，史遷深惑。至如唐虞上聖，乃育朱均；瞽叟下愚，是生有舜。顏回大賢而夭絕，商臣極惡而胤昌。盜跖縱暴而福終，夷叔至仁而餓死。張湯酷吏，七世垂瓔；比干正臣，一身屠戮。如此流例，胡可勝言！渠或致疑，故常情耳。所以我之種覺，獨號遍知。遐唱二生，廣敷三報。欲使繫疑霧卷，夙滯雲披。玉諜周陳，金言備顯。故經云：有業現苦有苦報，有業現苦有樂報，有業現樂有樂報，有業現樂有苦報。或餘福未盡，惡不即加；或宿殃尚在，善緣便發。如灰覆火，豈得稱無；若闇尋聲，當知必有。且夫善惡無爽，狀麟鬪以日虧；報應有歸，等鯨亡而星現。但察感通之分，足明善惡之徵也。
竊聞白馬東游，三藏創茲而起；青牛西逝，二篇自此而興。或闡玄玄以化民，或明空空而救物。驗之圖牒，指掌可知。所以發唱顯宗，終乎此世。釋教翻譯，時代炳然。文史備彰，黎民不惑。至如道家玄籍，斯則不然。唯老子二篇，李聃躬闡。自餘經制，皆雜凡情。何者，前漢時王褒造洞玄經。後漢時張陵造靈寶經，及章醮等道書二十四卷。吳時葛孝先造上清經。晉時道士王浮造明威化胡經。又飽靜造三皇經。齊時道士陳顯明造六十四卷真步虛品經。梁時陶弘景造太清經及眾醮儀十卷。後周武帝滅二教時，有華州前道士張賓詔授本州刺史。長安前道士焦子順，一名道抗，選得開府。扶風前道士馬翼，雍州別駕李運等四人以天和五年於故城內宇真寺挑攪佛經，造道家偽經一千餘卷。時萬年縣人索皎裝潢。但見甄鸞笑道之處，並改除之。近如大業末年，有五通觀道士輔慧祥三年不言，因改涅槃經為長安經。當時禁約，不許道士出城，門家見道士內著黃衣，執送留守。改經事發，為尚書衛文昇所奏，於金光門外勅令誅戮。此是近事，耳目同驗。又甄鸞笑道論云：道家妄注諸子三百五十卷為道經。又驗玄都目錄妄取藝文志書名，矯注八百八十四卷為道經。據此而言，足明虛謬。又至麟德元年，西京諸觀道士郭行真等。時諸道士見行真恩勅驅使，假託天威，惑亂百姓，更相扇動。簡集道士東明觀李榮、姚義玄、劉道合，會聖觀道士田仁慧、郭蓋宗等，總集古今道士所作偽經，前後隱沒不行者，重更修改。私竊佛經，簡取要略，改張文句，迴換佛語、人法名數，三界、六道、五陰、十二入、十八界、三十七道品、大小法門，並偷安道經，將為華典。舊時道經祭醮並有鹿脯清酒，今新改安乾棗香水。但道經言辭拙朴雜惡處，並以除却。如大業年中五通觀道士輔慧祥改涅槃為長安經，被殺不行。今復取用，改為太上靈寶元陽經。復更改餘佛經，別號勝牟尼經，或云太平經等。如道經之內本無優婆塞、優婆夷、檀越、賢者、達嚫之名，今諸道士並皆偷用。未知此名為是漢語，為是梵音。若是漢語，何故諸史無文。若是梵音，未知此言翻表何義。莊老復非西人，故知偷用，真偽可測。如老子依舊乃是周時柱下藏史，執板稱臣，共俗無異。今時即安別觀，如似伽藍。天尊老子，並塗金色。如佛經舊稱佛為天尊，復即偷用。如漢魏已來，及至符、姚，並喚僧名道士，復偷將己用。道士舊名祭酒。如道經本無金剛、師子，今觀門首並學佛置之。未知金剛、師子，此漢地何曾有之，今忽浪造。如內教佛經世尊及摩訶迦葉並皆金色，依經作之如法。又佛經須達買園，為佛造伽藍，並依聖教。如是展轉遍通十方。及世尊成道，感得五百金剛、五百白象、五百師子，如是所為，皆作聖教。若依佛經，此方他方諸佛菩薩，梵王帝釋所現供具，莊嚴寶物，無量無邊，不可盡述，備在經文。即時造者萬無成一。今時老子五千文，兩卷之內，何曾有此莊嚴。若出餘經，餘經非真。如是改換佛經，偷安道經者，向有數千餘卷。如佛說經，並置如是我聞，說時說處，證經生信。即如大唐太宗文皇帝及今皇帝，命朝散大夫衛尉寺丞上護軍李義表、副使前融州黃水縣令王玄策等二十二人，使至西域。前後三度，更使餘人。及古帝王前後使人往來非一。皆親見世尊說經時處，伽藍聖迹，及七佛已來所有徵祥，靈感變應，具存西國志六十卷內，現傳流行，宰貴共知。未知天尊老子既出爾許經書，爾時說處在何，對何人說？說時說處有何靈驗？何帝何時說是經等？若有時處，即有徵祥。何故五經無文，諸史不載。止欲苟存同異，用多流行，誑於草萊無識之徒，不知有識君子久知其偽。良由漢時有黃巾五斗米賊，前後踵繼，迄今不除。故涅槃、百喻經等，我涅槃後，有諸外道偷我佛語，著己法中，以為自有。以不解布置，迷亂上下。譬如山羌偷得王寶衣，雖得不識次第，顛倒而著。亦如偷狗夜入人舍，不知食處。佛既懸記，不可不信。今時道士偷佛經將為己法，亦不可怪。若今不偷，佛便妄語，非大聖人也。
故吳主孫權問尚書令闞澤曰：仙有靈寶之法，其教如何？闞澤對曰：夫靈寶者，一無氏族可依，二無成道處所。教出山谷，非人所知。直是幽居濫說，非聖人制也。吳主歎其善對焉。所言天尊之號，出自佛經。竊我聖蹤，施乎已典。何者，案五經正史，三皇已來並不云別有天尊，住於天上。但敘周公孔子制禮刪詩。所以五典三墳，靡覩大羅之稱；前王往帝，不聞郊祀之名。安有執玉璋，披黃褐，垂素髮，戴金冠，別號天尊，端拱九華之殿；獨稱大道，統御七英之宮。縱有道教辯天尊，諸子談靈寶，此乃道聽途說，未足可依。委衖之書，非關國史。又齋儀矯制，事跡可尋。莫不廣列金銀，多班繒綵，並是三張詭述，修靜妄言。斥破逗遛，備如琳論。又道士之號，老教先無。河上之言，儒宗未辯。何者，姚書云：始乎漢魏，終暨符姚，皆號眾僧以為道士。至魏太武世，有寇謙之始竊道士之名，私易祭酒之稱。此豈琳之臆斷，乃是史籍盛明。又班固漢書文帝傳及潘岳關中記嵇康皇甫謐高士傳，及訪父老等，皆無河上公結草為菴現神變事。處並虛謬，不涉典謨，妄搆斐然，動成焉有。當今主上垂拱，問道坐朝。九族既親，平章百姓。寔可黜三張之穢術，闡五千之妙門。又案後漢明帝永平十四年，道士褚善信等六百九十人，聞佛教入洛，請求捔試。總將道家經書合有三十七部七百四十四卷，就中五十九卷是道經，餘二百三十五卷是諸子書。又案晉葛洪神仙傳云：老教所有度世消災之法，凡九百三十卷，符書等七十卷，總一千卷。又案宋太始七年，道士陸修靜答明帝云：道家經書并藥方符圖等，總一千二百二十八卷云。云一千九十卷已行於世，一百三十八卷猶在天宮。案今玄都經目云：依宋人陸修靜所上目，今乃言有六千三百六十三卷。云二千四十卷見有其本，四千三百二十三卷云並未見。以此詳撿，事跡可知。詭妄之由，暴之國史。若據蕭溫等議，止有道德二篇。如取漢帝校量，便應七百餘卷。約葛洪神仙之說，僅有一千。准修靜所上目中，過前九十。又檢玄都經錄，轉復彌多。既其先後不同，虛妄明矣。增加卷軸，添足篇章，依傍佛經，改頭換尾。或道名山自出，時唱仙洞飛來。何乃黃領獨知，英賢不覩，書史無聞，典籍不記。請問當今道士，推勘後出之經，為是老子別陳，為是天尊更說。縱其說也，應有時方，師諮說處。為是何代、何邦、何年、何月？如其有據，容可流行。若也妄言，理須焚剪。當今明朝馭宇，承獎百王；聖上臨軒，應期千載。方欲廣敷五教，杜絕妖妄之書；重述九疇，弘揚要道之訓。豈敢以麟麕刺上，鹿馬譏朝。但以無識黃巾，混其真偽。管見道士，不別是非，所以借況秦人，譬之魯俗。若乾坤之象龍馬，豈天地則可騰驤。理固不然，如何見責。
竊聞聲調響順，形直影端。未見鑽火得氷，種豆得麥。所以蘇張逢於鬼谷，處浮詐之先；顏閔遇於孔門，標德行之始。故知習二篇之化，徼妙無為；行三張之風，謀為亂首。何者，後漢順帝時，沛人張陵客游蜀土，聞古老相傳云：昔漢高祖應二十四氣，祭二十四壇，遂王有天下。陵不度已德，遂搆此謀。殺牛祭祀二十四所，置以土壇，戴以草屋，稱二十四治。治館之興，始乎此也。二十三所在於蜀地，尹喜一所在於咸陽。於是誑誘愚民，招合兇黨，斂租稅米，謀為亂階。時被蛇吞，釁逆弗作。又陵孫張魯行其祖術，後於漢中自稱師君。禍亂方起，為曹公所滅。又中平元年，鉅鹿人張角自稱黃天部師，有三十六將，皆著黃巾。遠與張魯相應，眾至十萬，焚燒鄴城。漢遣河南尹何進將兵討滅。又晉武帝咸寧二年，有道士陳瑞以左道惑眾，自號天師。徒附數千，積有年歲。為益州刺史王𤀹誅滅。又晉文帝太和元年，彭城道士盧悚自稱大道祭酒，以邪術惑眾，聚合徒黨。向晨攻廣漢門，云迎海西公。時殿中桓祕等覺知與戰，尋被誅斬。又梁武帝大同五年，道士袁敢矜妖言惑眾，行禁步岡。官軍收掩，尋被誅滅。又隋文帝開皇十年，有綿州昌隆縣道士蒲童與左童二人，在崩溪館自稱得聖。誑惑人民，重床至屋，却坐其上。云十五童女方堪受法，令女登床，以幕圍繞，遂便姦匿。如此經日，後事發覺，因即逃亡。又開皇十八年，益州道士韓朗、綿州道士黃儒林，扇惑蜀王令興逆，云欲建大事，須藉勝緣。遂教蜀王傾倉竭庫，造千尺道像，建千人大齋，畫先帝形，反縛頭手，呪而魘之。河北公趙仲卿檢察得實，送身京省，被問伏罪，在市被刑。近有大唐武德三年，綿州昌隆縣民李望，先事黃老，常作妖邪。去大業季年，有道士蒲子真微閑道術，被送東京，至洛身死，因葬在彼。而李望矯云子真近還。又彼縣山側有一石室，巖穴幽闇，人莫敢窺。望乃依憑，以作妖詐。在明張喉大語，領納通傳；入闇則噎氣小聲，詐陳禍福。遂令道士等傳說，達縣聞州。官人初檢，並皆信受。後刺史季大禮云：此事非輕，必須申奏。要假親驗，方定是非。遂與合州官人并道士等一百餘騎，同至穴所，再拜請期。望時詐答，聞者傾心。唯巴西縣令樂世質深達機情，知其誑詐。入闇密候，見望噎聲，質時喝之，望即欵伏。收禁州獄，方欲科罪，未經數日，服藥而終。近至貞觀十三年，有西京西華觀道士秦英、會聖觀道士韋靈符、還俗道士朱靈感並薄解章醮，勅令事東宮，惑亂東宮，結謀大意。為事不果，秦英、靈符、靈感等並被誅斬。私宅財物及有婦兒，並配入官。又至龍朔三年，西華觀道士郭行真，家業卑賤，宿素寒門，亦薄解章醮，濫承供奉。勅令投龍尋山採藥。上託天威，惑亂百姓，廣取財物，姦謀極甚。并共京城道士雜糅佛經，偷安道法。聖上鑒照，知偽付法。法官拷撻，苦楚方承。勅恩恕死，流配遠州，所有妻財並沒入官。是知所習非正，釁逆相仍；左道鄙俗，斯辱頻興矣。勅道士朝散大夫騎都尉郭行真器識無取，道藝缺然。為其小解醫藥，薄閑章醮，當為皇太子弘療患得損。錄其功效，叨授以榮班。緣前驅使，妄作威禍。兼以交結選曹，周旋法吏。專行欺詐，取人財物。遣營功德，隱盜尤多。朱紫莫分，而偽敷至教；菽麥詎辨，而潛讀禁書。徒知僕妾是求，莊宅為務。雖靈溪千仞，何能蕩其穢質；神丹九液，豈可練其瑕心。擢髮未數其愆，刊竹寧書其罪。論斯咎釁，宜從伏法。以其參迹道門，情所未忍，可除名長配流愛州。仍即發遣，令長綱領送。至彼官司檢校，不得令出縣境。其私畜奴婢、田宅、水磑、車牛馬等，並宜沒官。龍朔三年十二月十四日宣：竊惟賊飾黃巾，興乎鉅鹿；鬼書丹簡，發自平陽。而云服象雲羅，斯言逕廷；衣同雨穀，不近人情。安有駕鶴乘龍，披巾布褐，驅鸞策鳳，頂戴皮冠。所以白石、赤松之流，皆非鬼卒；王喬、羨門之輩，並匪治頭。又李聃事周之辰，服同儒墨；公旗謀漢之日，始有黃巾。如其祖習伯陽，道士並宜朝拜，若也宗旗取則，斯弊特可湮除矣。
述曰：上來所列，並引典籍。邪正顯然，昇沈殊趣。豈可以爝火之暉，爭日月之光；隣虛之塵，同太岳之峻。故知佛法幽邃，非凡所測；僧眾高遠，亦非黃官之儔。夫出家者，內辭親愛，外捨官榮。志求無上菩提，願出生死苦海。所以棄朝宗之服，披福田之衣。行道以報四恩，立德以資三有。此其之大意也。信知三寶位重，豈同孔老兩教。故案孔老經書，漢魏已來，內外史籍，略引外道經中敬佛僧文，具列如左。既敬已經，依法遵佛，冀伏邪愚，依承正典。
一、依道士法輪經，天尊說誡偈勗道士云：
若見佛圖，思念無量。當願一切，普入法門。若見沙門，思念無量。願早出身，以習佛真。
二、依太上清淨消魔寶真安志智慧本願大戒上品經四十九願天尊說願文：若見沙門尼，當願一切，明解法度，得道如佛。
三、依老子昇玄經云：天尊告道陵，使往東方，詣受法教。昇玄又云：東方如來遣善勝大士詣太上曰：如來聞子為張陵說法，故遣我來看子。語張陵曰：卿隨我往詣佛所，當令子得見所未見，聞所未聞。陵即禮大士，隨往佛所聽法。
四、依道士張陵別傳云：陵在鵠鳴山中，供養金像，轉讀佛經。
五、依老子西昇經云：吾師化游天竺，善入泥洹。又符子云：老氏之師名釋迦文佛。
六、依智慧觀身大戒經云：道學當念旋大梵流影宮禮佛。
七、依昇玄經云：若有沙門欲來聽經，觀察供主，不得計飲食費，遏截不聽。當推置上座，道士經師自在其下。昇玄又云：道士設齋供，若比丘來者，可推為上座，好設供養。道士經師自在其下。若沙門尼來聽法者，當隱處安置，推為上座。供主如法供養，不得遮止。
八、依化胡經：天尊敬佛說偈云：
願採優曇華，願燒旃檀香，供養千佛身，稽首禮定光。我生何以晚，泥洹一何早，不見釋迦文，心中常懊惱。
九、依靈寶消魔安志經：天尊說偈云：
道以齋為先，勤行當作佛。故設大法橋，普度諸人物。
十、依老子大權菩薩經云：老子是迦葉菩薩化游震旦。
十一、依靈法輪經云：葛仙公生始數日，有外國沙門見仙公禮拜抱持，而語仙公父母曰：此兒是西方善見菩薩，今來漢地，教化眾生。當游仙道，白日昇天。仙公自語子弟云：吾師姓波閱宗，字維那訶，西域人也。
十二、依仙人請問眾聖難經云：葛仙公告弟子曰：吾昔與釋道微、竺法開、張太、鄭思遠等四人同時發願。道微、法開二人願為沙門，張太、鄭思遠願為道士。
十三、依仙公起居注云：于時生在葛尚書家，尚書年逾八十，始有一子。時有沙門自稱天竺僧，於市大買香。市人怪問，僧曰：我昨夜夢見善思菩薩下生葛尚書家，吾將此香浴之。到生時，僧至燒香，右繞七匝，禮拜恭敬，沐浴而止。
十四、依仙公請問上經云：與沙門道士言，則志於佛，敬於僧。
十五、依上品大戒經校量功德品云：施佛塔廟，得千倍報。布施沙門，得百倍報。
十六、依昇玄內教經云：或復有人平常之時不一月作福，見沙門道士說法勸善，了無從意。
十七、依道士陶隱居作禮佛文一卷。
十八、依智慧本願戒上品經云：日別施散佛僧中食，塔寺一錢已上，皆二萬四千報，功多報多。世世賢明，翫好不絕。七祖皆得入無量佛國。
十九、依仙公請問經云：復有凡人行是功德，願為沙門道士大博。至後生便為沙門，大學佛法，為眾法師。復有一人，見沙門道士齋請讀經，乃笑曰：彼向空吟經，欲何希耶！虛腹日中一食，此罪人耳。道士乃慈心喻之，故報意不釋。死入地獄，考毒五苦。
二十、依仙公請問經云：五經儒俗之業，佛道各歎其教，大師善也。
二十一、依太上靈寶真一勸誡法輪妙經云：吾歷觀諸天，從無數劫來，見道士百姓男子女人，已得無上正真之道。高仙真人自然十方佛，皆受前世勤苦求道，不可稱計。
二十二、依法輪妙經云：道言：夫輪轉不滅，得還生人中，大智慧明達者，從無數劫來學已成真人高仙自然十方佛者，莫不從行業所致也。
梁高祖武皇帝年三十八登位，在政四十九年。雖億兆務殷，而卷不釋手。內經外典，罔不厝懷，皆為訓解，數千餘卷。而儉約自節，羅綺不服。覆處虛閑，晝夜無怠。致有布被莞席，草屨葛巾。初臨大寶，即備斯事。日惟一食，永絕辛羶。自有帝王，罕能及此。舊事老子，宗尚符圖。窮討根源，有同妄作。帝乃躬運神筆，下詔作捨道文曰：維天鑒三年四月八日，梁國皇帝蘭陵蕭衍稽首和南十方諸佛十方尊法十方聖僧。伏見經云：發菩提心者，即是佛心。其餘諸善，不得為喻。能使眾生出三界之苦門，入無為之勝路。故如來漏盡，智凝成覺；至道通機，德圓取聖。發慧炬以照迷，鏡法流以澄垢。啟瑞迹於天中，鑠靈儀於像外。度群生於欲海，引含識於涅槃。登常樂之高山，出愛河之深際。言乖四句，語絕百非。應迹娑婆，王宮誕相。步三界而為尊，普大千而流照。但以機心淺薄，好生厭怠。遂乃湛說圓常，亦復潛輝鶴樹。闍王滅罪，婆藪除殃。若不逢值大聖法王，誰能救接斯苦！在迹雖隱，其道無虧。弟子經遲迷荒，耽事老子。歷葉相承，染此邪法。習因善發，棄迷知返。今捨舊醫，歸憑正覺。願使未來生世，童男出家。廣弘經教，化度含識，同共成佛。寧在正法中長淪惡道，不樂依老子教，暫得上天。涉大乘心，離二乘念。正願諸佛證明，菩薩攝受。弟子蕭衍和南。于時帝與道俗二萬餘人於重雲殿重閣上手書此文，發菩提心。至四月十一日又勅門下：大經中說道有九十六種，惟佛一道是於正道，其餘九十五種名為邪道。朕捨邪外，以事正內諸佛如來。若有公卿能入此誓者，各可發菩提心。老子、周公、孔子等雖是如來弟子，而化迹既邪，止是世間之善，不能革凡成聖。其公卿百官王侯宗族，宜返偽就真，捨邪入正。故經教成實論云：若事外道心重，佛法心輕，即是邪見。若心一等，是無記性，不當善惡。若事佛心強，老子心弱者，乃是清信。言清信者，清是表裏俱淨，垢穢惑累皆盡，信是信正不信邪，故言清信弟子。其餘諸信，皆是邪見，不得稱清信也。門下速施行。至四月十七日，侍中安前將軍丹陽尹邵陵王上啟云：臣綸聞如來嚴相，巍巍架于有頂；微妙色身，蕩蕩顯乎無際。假金輪而啟物，託銀粟以應凡。砥般若之利刀，收涅槃之妙果；汎生死之苦海，濟常樂於彼岸。故能降慈悲雲，垂甘露雨。七處八會，教化之義不窮；四諦五時，利益之方無盡。並水清日盛，霧散雲除。爝火螢光，塵熱自靜。可謂入俗化於蒙底，出世冥此真如。使稠林邪逕之人。景法門而無倦；渴愛聾瞽之士，慕探賾而知迴。道樹始於迦維，德音盛于京洛。恒星不現，周鑒娠徵；滿月圓姿，漢感宵夢。五法用傳，萬德方兆。華俗潛故，競扇高風。資此三明，照迷途之失；憑茲七覺，拔長夜之苦。屬值皇帝菩薩，應天御物，負扆臨民，含光宇宙，照清海表。垂無礙辯，以接黎庶，以本願力，攝受眾生。故能隨方逗藥，示權顯正。崇一乘之旨，廣十地之基。是以萬邦迴向，俱稟正識；幽顯靈祇，皆蒙誘濟。人興等覺之願，物起菩提之心。莫不翹勤歸宗之境，悅懌還源之趣。共保慈悲，俱修忍辱。所謂覆護饒益，橋梁津濟者矣。道既光被，民亦化之。於是應真飛錫，騰虛接影。破邪外道，堅持正國。伽藍精舍，寶剎相望，講會傳經，德音盈耳。臣昔未達理源，承事外道。如欲須甘果，翻種苦栽；欲除渴乏，反趣醎水。今啟迷方，粗知歸向。受菩薩大戒，誡節身心。捨老子之邪風，入法流之真教。伏願天慈，曲垂矜許。至四月十八日，中書舍人臣任孝恭宣勅云：能改迷入正，可謂是宿植勝因，宜加勇猛也。
北齊高祖文宣皇帝廢李老道法詔：昔金陵道士陸修靜者，道門之望。在宋齊兩代，祖述三張，弘衍二葛。郗、張之士，封門受錄。遂妄加穿鑿，廣制齋儀。糜費極繁，意在王者遵奉。會梁祖啟運，下詔捨道。修靜不勝其憤，遂與門人及邊境亡命，叛入北齊。又傾散金玉，贈諸貴遊。託以襟期，冀興道法。帝惑之也，於天保六年九月乃下勅，召諸沙門與道士學達者十人親自對較。于時道士呪諸沙門衣鉢，或飛或轉。呪諸梁木，或橫或竪。沙門曾不學術，默無一對。士女擁鬧，貴賤移心，並以諍徒為勝也。諸道士等踊躍騰倚，魚睨雲漢，高談自矜，誇衒道術。仍又唱曰：神通權設，抑挫強禦。沙門現一，我當現二。今薄示小術，並辭退屈，事亦可見。帝命上統法師與靜捔試。上曰：方術小技，俗儒恥之，況出家人也。雖然，天命難拒，豈得無言。可令最下座僧對之。即往尋覓，有僧名佛俊，又字曇顯者，不知何人，遊行無定，飲噉同俗。時有放言，摽寤宏遠。上統知其深量，私與之交。于時名僧盛集，顯居末座，酣酒大醉，昂兀而坐。有司不敢召之，以事告於上統。上曰：道士祭酒，常道所行，止是飲酒道人可共言耳。可扶輿將來。於是合眾皆憚，而怯上統威權，不敢有諫。乃兩人扶顯令上高座。顯既上，便立而含笑曰：我飲酒大醉，耳中有所聞云：沙門現一，我當現二。此言虛實？道士曰：有實。顯即翹足而立云：我已現一，卿可現二。各無對之。顯曰：向呪諸衣物飛揚者，我故開門試卿術耳。命取稠禪師衣鉢呪之。諸道士一時奮發共呪，一無動搖。帝勅取衣，乃至十人牽舉不動。顯乃令以衣置諸梁木，又令呪之，都無一驗。道士等相顧無賴，猶以言辯自高，乃曰：佛家自號為內，內則小也。說我道家為外，外則大也。顯應聲曰：若然，則天子處內，定小百官矣。靜與其屬，緘口無言。帝目驗臧否，便下詔曰：法門不二，真宗在一。求之正路，寂泊為本。祭酒道者，世中假妄，俗人未寤，仍有秖崇。麴㜸是味，清虛焉在；瞿脯斯甜，慈悲永隔。上異仁祠，下乖祭典。皆宜禁絕，不復遵事。頒勒遠近，咸使知聞。其道士歸伏者，並付昭玄大統上法師，度聽出家。未發心者，可令染𩮜。爾日斬首者非一。自謂神仙者可上三爵臺，令其投身飛逝。諸道士等皆碎屍塗地，偽妄斯絕。致使齊境，國無兩信。迄于隋初，漸開其術。至今東川此宗微末，無足抗言。
至大唐貞觀二十二年，有吉州囚人劉紹略妻王氏有五岳真仙圖，及舊道士鮑靜所造三皇經合一十四紙。上云：凡諸侯有此文者，必為國王。大夫有此文者，為人父母。庶人有此文者，錢財自聚。婦人有此文者，必為皇后。時吉州司法參軍吉辯因檢囚席，乃於王氏衣籠中得之，時追紹略等勘問。云：向道士所，得之受持。州官將為圖讖。因封此圖及經，馳驛申省奏勅。勅令省官勘。當時朝議郎刑部郎中紀懷業等乃追京下清都觀道士張慧元、西華觀道士成武英等勘問。並欵稱云：此先道士鮑靜等所作，妄為墨書，非今元等所造。勅遣除毀。又得田令官奏云：如佛教依內律僧尼受戒，得蔭田，人各三十畝。今道士女道士皆依三皇經受其上清下清，替僧尼戒處，亦合蔭田三十畝。此經既偽廢除，道士女道士既無戒法，即不合受田，請同經廢。京城道士等當時懼怕，畏廢蔭田，私憑奏官，請將老子道德經替處。其年五月十五日出勅，侍郎崔仁師宣勅旨云：三皇經文字既不可傳，又語涉妖妄，宜並除之。即以老子道德經替處。有諸道觀及以百姓人間有此文者，並勒送省除毀。其年冬諸州考使入京朝集，括得此文者，總取禮部尚書廳前，並從火謝也。故知代代穿鑿，狂簡寔繁；人人妄作，斐然盈卷。無識之徒，將為聖說。
晉彭城郡有釋道融，汲郡林慮人。十二出家，厥師愛其神彩，先令外學。往村借論語，竟不齎歸，於彼已誦。師便借本覆之，不遺一字。既嗟而異之，於是恣其游學。迄至立年，才解英絕，內外經書，暗游心府。什謂姚興曰：昨見融公，復是奇聰明釋子。勅入逍遙園，與什參正詳譯。俄而師子國有一婆羅門，聰辯多學，西土俗書，罕不披誦，為彼國外道之宗。聞什在關大行佛法，乃謂其徒曰：寧可使釋氏之風，獨傳震旦，而吾等正化，不洽東國。遂乘駝負書，來入長安。姚興見其口眼便僻，頗亦惑之。婆羅門乃啟興曰：至道無方，各尊其事。今請與秦僧捔其辯力，隨有優者，即傳其化。興即許焉。時關中僧眾，相視缺然，莫敢當者。什謂融曰：此外道聰明殊人，捔言必勝。使無上大道，在吾徒而屈，良可悲矣。若使外道得志，則法輪摧軸，豈可然乎！如吾所覩，在君一人。融自顧才力不減，而外道經書未盡披讀。乃密令人寫婆羅門所持經目，一披即誦。後剋日論義，姚興自出，公卿皆會，關中僧眾四遠必集。融與婆羅門擬相酬抗，鋒辯飛玄，彼所不及。婆羅門自知辭理已屈，猶以廣讀為本。融乃列其所讀書，并秦地經史名目卷部，三倍多之。什因嘲之曰：君不聞大秦廣學，那忽輕爾遠來。婆羅門心愧悔伏，頂禮融足。旬日之中，無何而去。像運再興，融有力也。後還彭城，常講說相續。聞道至者千有餘人，依隨門徒，數盈三百。性不狎諠，常登樓披翫。殷勤善誘，畢命弘法。後卒於彭城，春秋七十四矣。所著法華、大品、金光明、十地維摩等義，並行於世。
魏書云：正光元年，明帝加朝服，大赦天下，召佛道二宗門人殿前齋訖。侍中劉騰宣勅：請法師等與道士論議，以釋弟子疑網。時清通觀道士姜斌與融覺寺僧曇謨最對論。帝曰：佛與老子同時不？斌曰：老子西入化胡，佛時以充侍者，明是同時。最曰：何以知之？斌曰：案老子開天經，是以得知。最曰：老子當周何王幾年而生，周何王幾年西入？斌曰：當周定王即位三年乙卯之歲，於楚國陳苦縣厲卿曲仁里九月十四日夜子時生。至周簡王四年丁丑歲，事周為守藏吏。簡王十三年遷為太史。至敬王元年庚辰歲，年八十五，見周德凌遲，與散關令尹喜西入化胡。斯足明矣。最曰：佛以周昭王二十四年四月八日生，穆王五十三年二月十五日滅度。計入涅槃後，經三百四十五年，始到定王三年，老子方生。生已年八十五，至敬王元年，凡經四百二十五年，始與尹喜西遁。據此年載懸殊，無乃謬乎！斌曰：若佛生周昭之時，有何文記？最曰：周書異記、漢法本內傳並有明文。斌曰：孔子既是制法聖人，當時於佛逈無文記何耶？最曰：仁者識同莞窺，覽不弘遠。案孔子有三備卜經，謂天、地、人也。佛之文言，出在中備。仁者早自披究，不有此迷。斌曰：孔子聖人，不言而知，何假卜乎！最曰：惟佛是眾聖之王，四生之導，首達一切含靈，前後二際，吉凶終始，不假卜觀。自餘小聖，雖曉未然之理，必藉蓍龜以通靈卦也。侍中尚書令元文宣勅語道士姜斌等：論無宗旨，宜退下席。又問：開天經何處得來，是誰所說？即遣中書侍郎魏收、尚書郎祖瑩等就觀取經。帝令議之。太尉丹陽王蕭綜，大傅李寔、衛尉許伯桃、吏部尚書邢欒、散騎常侍溫子昇等一百七十人讀訖，奏云：老子止著五千文，更無言說。臣等所議，姜斌罪當惑眾。帝加斌極刑。時有三藏法師菩提流支行佛慈化，諫帝乃止，配徒馬邑。
晉程道慧，字文和，武昌人也。世奉五斗米道，不信有佛。常云：古來正道，莫踰李老。何乃信惑胡言，以為勝教。太元十五年病死，心下尚暖，家不殯殮。數日得蘇，說：初死時，見十許人縛錄將去。逢一比丘云：此人宿福，未可縛也。乃解其縛，散驅而去。道路修平，而兩邊棘刺森然，略不容足。驅諸罪人，馳走其中，肉隨著刺，號呻聒耳。見慧行在平路，皆歎羨曰：佛弟子行路修福人也。慧曰：我不奉法。其人笑曰：君忘之耳。慧因自憶先身奉佛，已經五生五死，忘失本志。今生在世，幼遇惡人，未達邪正，乃惑邪道。既至大城，徑進聽事。見一人年可四五十，南面而坐。見慧驚曰：君不應來。有一人著單衣幘，持簿書對曰：此人伐社殺人，罪應來此。向所逢比丘，亦隨慧入，申理甚至，云：伐社非罪也。此人宿福甚多，殺人雖重，報未至也。南面坐者曰：可罰所錄人。命慧就坐，謝曰：小鬼謬濫，枉相錄來。亦由君忘失宿命，不知奉大正法故也。將遣慧還，乃使暫兼覆校將軍，歷觀地獄。慧欣然辭出，導從而行。行至諸城，城皆是地獄，人眾巨億，悉受罪報。見有猘狗齩人，百節肌肉散落，流血藉地。又有群鳥，其喙如鋒，飛來甚速，欻然而至，入人口中，表裏貫洞。其人踠轉呼噭，筋骨碎落。其餘經見，與趙泰屑荷大抵粗同。不復具載。唯此二條為異，故詳記之。觀歷既遍，乃遣慧還。復見向所逢比丘，與慧一銅物，形如小鈴，曰：君還至家，可棄此門外，勿以入室。某年月日君當有厄，誡慎。過此壽延九十。時道慧家於京師大桁南，自見來還，達皂莢橋，見親表三人，住車共語，悼慧之亡。至門見婢，行哭而市。彼人及婢咸弗見也。慧將入門，置向銅物門外樹上，光明舒散，流飛屬天。良久還小，奄爾而滅。至戶聞屍臭，惆悵惡之。時賓親奔吊，突慧者多，不得徘徊，因進入屍，忽然而蘇。說所逢車人及市婢，咸皆符同。慧後為廷尉，預西堂聽訟。未及就列，歘然頓悶不識人，半日乃愈。計其時日，即道人所戒之期。頃之遷為廣州刺史。元嘉六年卒，六十九矣。
唐益州福壽寺釋寶瓊，俗姓馬氏，綿竹縣人。小年出家，清卓儉素。讀誦大品，兩日一遍，以為常業。勸歷邑義，日誦一卷者，向有千計。四遠聞者，皆來欽敬。本邑連比什邡諸縣，並是道民，執邪日久，投寄無容。瓊雖桑梓習俗，而不事道。李氏諸族，值作道會，邀瓊赴之。來既後至，不禮而坐。皆謂不禮天尊，輕我宗法耶。瓊曰：邪正道殊，所事各異。天尚不禮，何況老君。眾議紛紜，頗相凌侮。瓊見諍訟不止，又報曰：吾禮非所禮，恐貽辱先宗。遂禮一拜，道像并座，一時動搖。又禮一拜，連座反倒，墜落在地，身座摧毀。道民羞恥，唱言風鼓，競來周正。又禮還倒。瓊曰：天朗和暢，而言怨風。汝之愚戇，不測吾風。合眾驚懼，一心禮瓊。遠近聞知，皆捨道歸佛。闔境道俗，及以傍縣道黨同嗟，皆來請瓊受菩薩戒。縣令高達素有誠信，敬承威德，更於州寺召僧弘講。以貞觀八年終於所住。
夫行善感樂，如影隨形；作惡招苦，猶聲發響。故富同珠玉，貴若蕭曹。錦繡為衣，金銀作屋。雲起龍吹之前，風暄鳳管之上。趨鏘廣殿，容與長廊。曳珠履於丹墀，珥金貂於青瑣。食則珍羞滿席，海陸盈前，鼎味星羅，芬馨雲布。坐則高堂雅室，玉砌珠簾，絲竹絃筦，凄清颻颺。臥則蘭燈炳曜，繡晃垂陰，錦被既敷，羺氈且拂。行則駟馬電飛，輦輿雷動，千乘萬騎，隱隱闐闐。略述福因，善報如是。由昔行檀，受斯勝利也。
如賢愚經云：昔佛在世時，舍衛國有一長者,豪貴巨富。生一男兒，面貌端正，世所希有。父母歡喜，因為立字，名檀彌離。年漸長大，其父命終。波斯匿王即以父爵而以封之。受王封已，其家舍宅，變成七寶。諸庫藏中，悉皆盈滿種種寶物。時王太子字毗琉璃，遇得熱病，諸醫處藥啟王云：須牛頭旃檀，用塗其身，當得除愈。王即募覓：若有得者，一兩之直，賞金千兩。無持來者。有人白王：檀彌離家舍內大有。時王聞已，躬自往求。到檀彌離長者門前，見其外門純是白銀、即遣門人入通消息。時守門人入白長者：波斯匿王今在門外。長者聞已，即出奉迎，請王入宮。王入門內，見有一女，面首端正，世間無比，坐白銀床，紡白銀縷。小女十人侍從左右。時王問言：是卿婦耶？長者答言：是守門婢。其小女者通白消息。次入中門，純紺琉璃。門內有女坐琉璃床，面首端正，倍勝於前。左右侍從，倍復前數。次入內門，純以黃金。門內一女，面首端正，轉復倍勝，坐黃金床，紡黃金縷。左右侍從，復倍上數。王復問言：是卿婦耶？長者答言：是守門婢。入到舍內，見琉璃地。屋間剋鏤種種百獸，風吹動之，形現地上。王見謂水，悑不敢前，語長者言：餘更無地，殿前作池。彌離白王：是琉璃地，非是水也。即脫手上七寶環玔，擲著于地，礙壁乃住。王知地已，即共入內，升七寶殿。婦在殿上，坐琉璃床。更有寶床，請王令坐。時婦見王，眼中淚出。王問之言：何故不喜，眼中淚出？婦答：大王，但於今者聞王身上煙氣，是以淚出。王即問言：家不然火耶？答言：不也。王復問言：用何作食？婦答曰：須食之時，百味自至。王復問言：夜不須明耶？婦答王言：用摩尼珠而以照之，徧室大明。時檀彌離跪白王曰：大王何故勞屈尊神到此？波斯匿王具以事答。長者聞已，即將王入，徧示諸藏。七寶盈滿。牛頭香積，不可稱計，王須任取。王取二兩，遣人先送。王敬語之：今有佛出，卿聞不耶？彌離答言：云何名佛？王即為說。彌離歡喜，即往佛所。佛為說法，得須陀洹。尋即出家，得阿羅漢，三明六通，具八解脫。阿難見已而白佛言:此檀彌離宿殖何業，生於人中,受天福報，又值世尊出家得道。佛告阿難:乃往過去九十一劫。有佛出世，號毗婆尸,入涅槃後,於像法中，有五比丘，共立要契，在一林中精勤修道。語一比丘:此去城遠,乞食勞苦。汝當為福,一夏乞食,供養我等。其一比丘即便入城，勸諸檀越,日為送食。四人身安,專精行道,得阿羅漢。即語此人:緣汝之故,我等安隱。所作已辦。汝願何等其人聞已,歡喜發願：使我來世天上人中,富貴自然,值佛獲道。緣是功德。從是以來九十一劫,不墮惡道，天上人中,常處豪貴,所須自然。今值我故,出家得道。
又賢愚經云:昔佛在世時，舍衛國中有一長者，其家巨富,財寶無量,不可稱計。生一男兒，身體金色,端正少雙。父母見已,歡喜無量,因為立字,名曰金天。其生之日,家中自然出一井水，縱廣八尺,深亦八尺。沒用能稱人意，須衣出衣，須食出食。金銀珍寶一切所須，作願取之，如意即得。兒年長大，才藝博通。其父念言：我兒端正，容貌絕倫，要覓名女，金容妙體，類我兒者，當往求之。時闍婆國有大長者而生一女，字金光明。端正非凡，身體金色，晃焴照人。初生之日，亦有自然八尺井水。其井亦能出種種寶，衣服飲食。一切所須，稱適人情。其父母亦自念言：我女端正，人中英妙，要得賢士，金色光暉，類我女者，乃共為婚。其女名稱遠徹，金天遂娶為婦。後時金天請佛及僧，飯食供養。飯食訖已，佛為說法，金天夫婦及其父母悉皆獲得須陀洹果。金天夫婦俱白父母，求索出家。父母即聽。既出家已，夫婦並得阿羅漢果，一切功德皆悉具足。阿難見已而白佛言：金天夫婦宿殖何福，生豪族家，身體金色，復有自然八尺井水出種種物？佛告阿難：乃往過去九十一劫，毗婆尸佛入涅槃後，有諸比丘遊行教化，到一村中。村人見僧，競共供養。時有夫婦二人貧窮，家無升斗。其夫見他供養眾僧，向婦啼哭懊惱，淚墮婦臂上。婦即問夫：何故啼哭？夫答婦言：我父在時，積財滿藏，富溢難量。至我身上，貧窮困極。本日雖有而不布施，今日值僧,貧無可施。前身不施，今致此貧。今又不施，未來轉劇。吾思惟此，是以懊惱。婦與夫言:雖有空意，無錢可施。知當如何？婦又語夫：試至故舍徧推覓者，儻或得之。夫遂往覓，得一金錢，持至婦所。其婦爾時有一明鏡，復得一瓶，盛滿淨水,安錢瓶中,以鏡著上。夫婦同心，持布施僧，發願而去。緣是功德，從是以來九十一劫，不墮惡道，天上人中，恒為夫婦，身體金色，受福快樂。今值我故，出家得道。
又出曜經云：昔佛在世時。迦毘羅衛國中有目連同產弟，大富饒財，七珍具足，庫藏盈溢，奴婢僕從，不可稱計。時目揵連數往弟家而告弟曰：聞卿慳嫉不好布施，佛常說布施，獲報無數。卿今施者，得福無量。弟聞兄教，開藏布施，更開新藏，欲受其報。未經旬日，財寶竭盡，故藏悉空，新藏無報。其弟懊惱，向兄說曰：前見兄勅，施獲大報。不敢違教。諸來求乞，竭藏施盡，故藏悉空，新藏無報。將無為兄所疑誤耶？兄曰：止止，莫陳此語，勿使外道邪見之人聞此麁言。若使福德當有形者。虛空境界所不容受。吾今權示汝微報。即以神力手接其弟至第六天，見有宮殿，七寶合成。香風浴池，庫藏盈溢，不可稱計。玉女營從，數千萬眾，純女無男。即問兄曰。是何宮殿，巍巍乃爾？目連告弟：汝自往問。弟即自往，問天女曰：是何宮殿，七寶合成，巍巍堂堂，懸處虛空，誰有福德於中受報？天女報曰：閻浮提內迦毗羅國中釋迦文佛神足弟子，名曰目連。彼有賢弟，大富長者，由好布施，後生此處，而與我等作其夫主。弟聞歡喜，善心生焉。還至兄所，具白其情。目連告曰：夫人布施，為有報耶，為無報耶？弟懷慚愧，向兄懺悔。後至家中，轉更修福。命終之後，即生天上，受斯果報。
又樹提伽經云：佛在世時，有一大富長者，名為樹提伽。倉庫盈溢，金銀具足，奴婢成行，無所可欲。有一白㲲手巾掛著池邊，為天風起，吹王殿前。王即大會群臣，坐共參論，羅列卜問，怪其所以。諸臣皆言：國將欲興，天賜白㲲。樹提默然。王語樹提：諸臣皆慶，卿何無言？樹提答王：不敢欺王，是臣家拭體白㲲，掛著池邊，爲天風起，吹王殿前，故默不言。却後數日，有一九色金華，大如車輪，墮王殿前。王復會臣，問答如前。樹提答王言：臣不敢欺王，是臣之家後園之中萎落之華，為天風起，吹王殿前，故默無言。王語樹提：卿家能爾。卿須還歸，任作調度。吾領二十萬眾，往到卿舍看去。樹提答言：願王相隨，不須預去。是臣之家自然牀席，不須人鋪；自然飲食，不須人作。自然擎來，不須喚呼；自然擎去，不須反顧。王即將領二十萬眾，到樹提伽南門而入。有一童子端正可愛，王語樹提：是卿兒不？答言：是臣守閤之奴。小復前著，至內閤門。有一童女，顏色端正，皮色瑤悅，甚復可愛。王語樹提：是卿女耶，婦耶？答言：是臣守閤之婢。小復前行，至其堂前，白銀為壁，水精為地，王見謂水，疑不得前。樹提導前，將王上堂，坐金牀，踞玉机。樹提伽婦坐百二十重金銀幃帳裏，披帳而出，為王設拜，眼中淚出。王語樹提：卿婦拜我，何故淚出？臣不敢欺王，聞王煙氣，眼中淚出。王言：庶民然脂，諸侯然蜜，天子然漆，漆亦無煙，何得淚出？樹提答王：臣家有一明月神珠，掛著堂殿，晝夜無異，不須火光。樹提堂前有一十二重高樓，將王上看，四面觀視，恍忽經月。大臣白王：國計事大，王可還歸。王謂須臾小復可忍。復游園池，不覺經月。問答同前。樹提出七寶施，兼綾羅繒綵。二十萬眾人馬俱重。一時還國，王語群臣：其樹提伽是我之民，女婦宅舍過殊於我。我欲伐之，可取以不？諸臣皆言:可取。王將四十萬眾,椎鍾鳴鼓，圍樹提宅數百餘重。樹提伽宅南門中有一力士,手捉金杖一擬，四十萬眾人馬俱倒，手脚繚戾,腰髖婀娜，狀似醉容,頭腦叵峨，不復得起。於是樹提乘雲母之車，來問諸人：來時何苦，臥地不起？大王遣來欲伐長者，長者力士手捉金杖一擬，四十萬眾人馬俱倒，不復得起。樹提問言：欲得起不？諸人皆言：欲得起。樹提一放神力，令四十萬眾人馬俱起，一時還國。王即遣使喚樹提伽，同車而載，往詣佛所。白言：世尊，樹提先身作何功德，得是果報？佛言：善聽。先有五百同緣在於山阻，道逢一病道人，賜其庵屋，米糧燈燭，爾時廣乞多願，天自供我，從空來下，變身十八，放大光明，蕩照天下。又願作佛破散鐵圍鑊湯，生華獄出旃檀，餓鬼作沙門，羅剎坐誦經。五百商人齎其重寶。由供病僧從僧，廣乞天供。今得斯報。于時施者樹提伽是，病道人者我身是也。五百商人皆得阿羅漢道。
又百緣經云：佛在世時，舍衛城中有一長者，名曰善賢。財寶無量，不可稱計。其婦生女，端正殊妙，世所希有。頂上自然有一寶珠，光曜城內。父母歡喜，因為立字，名曰寶光。年漸長大，體性調順。好喜施惠。頂上寶珠，有來乞者，即取施與，尋復還生，父母歡喜，將詣佛所。以生喜樂，求索出家。佛告：善來比丘尼。鬢髮自落，法服著身，成比丘尼。精勤修習，得阿羅漢。諸天世人所見敬仰。時諸比丘見是事已，請問因緣。佛告比丘：乃往過去九十一劫，有佛出世，號毗婆尸，入涅槃後，有王名曰梵摩達多，收取舍利，起四寶塔，而供養之，時有一人入此塔中，持一寶珠，繫著棖頭，發願而去。緣是功德，九十一劫，不墮惡趣，天上人中，常有寶珠隨共俱生，受天快樂。乃至今者遭值於我，出家得道。比丘聞已，歡喜奉行。
又百緣經云：佛在世時。迦毘羅衛城中有一長者，財富無量,不可稱計。其婦生一肉團，長者見已，心懷愁惱，謂為非祥。往詣佛所，請問吉凶。佛告長者：汝莫疑怪，但好養育，滿七日已，汝當自見。時長者聞是語已，喜不自勝。還詣家中，勅令瞻養。七日頭到，肉團開敷，有百男子，端正殊妙,世所希有。年漸長大，值佛出家，得阿羅漢果。諸天世人，所見敬仰。時諸比丘見已，請說得道因緣。佛告比丘:乃往過去九十一劫，有佛出世，號毗婆尸。入涅槃後，時彼國王名槃頭末帝，收取舍利，造四寶塔，高一由旬，而供養之。時有同邑一百餘人，作倡伎樂，齎持香華，供養彼塔。各共發願：以此功德，使我來世所在生處，共為兄弟。發是願已，各自歸去。佛告比丘：欲知彼時同邑人者，今此一百比丘是。由於彼誓願力故，九十一劫，不墮三塗，天上人中，常共同生，受天快樂。乃至今者遭值於我，故復同生，出家得道。比丘聞已，歡喜奉行。
頌曰：
韞石諒非真，飾瓶信為假。
竊服睪門上，濫吹緇軒下。
鳳祀徒驚心，騶文終好野。
真相豈式昭，浮榮未能捨。
迹殊冠冕容，車襲驅馳者。
已矣歇鄭聲，天然亂周雅。
富貴空爭名，寵辱虛相罵。
須臾風火燭，幻泡何足把。
晉王文度鎮廣陵，忽見二騶持鵠頭板來召之。王文大驚，問騶：我作何官？騶云:尊作平北將軍,徐兗二洲刺史。王曰:吾已作此官，何故復召耶？鬼云:此人間耳,今所作是天上官也。王大懼之。尋見迎官,玄衣人及鵠衣小吏甚多。王尋病薨。
晉長安有張氏者，晝獨處室，有鳩自外，入止于牀，張氏惡之，披懷而祝曰：鳩爾來為我禍耶，飛上承塵。為我福耶，來入我懷。鳩翻飛入懷，乃化為鉤。從爾資產巨萬。
晉博陵劉伯祖為河東太守，所止承塵上，有神能語。京師詔書告下消息，輒豫告伯祖。伯祖問其所食噉，答曰：欲得羊肝。遂買羊肝，於前切之，臠臠隨刀不見，辄兩羊肝盡。有一老貍，眇眇在案前。侍者舉刀欲斫之,伯祖訶止。自舉著承塵上。須臾大笑曰:向者噉肝醉。忽然失形，與府君相見，大慚愧。後伯祖當為司隷，神復先語伯祖：某月某日書當到。到期如言。及入司隷府，神隨逐承塵上，輒言省內事。伯祖大恐懼，謂神曰：今職在刺奸。左右貴人聞神在此,因以相害。神答曰。如府君所慮,當相捨去。遂絕無聲。
晉李恒,字元文，譙國人。少時，有一沙門造恒，謂曰：君福報將至，而復對來隨之。君能守貧修道，不仕宦者，福增對滅，君其勉之。恒性躁，又寒門，但問仕宦當何所至，了不尋究修道意也。與一卷經，恒不肯取。又固問榮途貴賤何如？沙門曰：當帶金紫，極於三郡。若能於一郡止者，亦為善也。恒曰：且當富貴，何顧後患。因留宿。恒夜起，見沙門身滿一床，入呼家人大小𨶳視，復變為大鳥，跱屋梁上。天曉復形而去。常送出門，忽不復見，知是神人，因此事佛，而亦不能精至。後為西陽江夏廬江太守，加龍驤將軍。大興中，預錢鳳之亂，被誅。
唐中書令岑文本，江陵人。少信佛，常念誦法華經普門品。曾乘船於吳江中，船壞人盡死。文本沒在水中，聞有人言：但念佛，必不死也，如是三言之。既而隨波涌出。已著北岸，遂免死。後於江陵設齋，僧徒集其家。有一客僧獨後去，謂文本曰：天下方亂，君幸不預其災，終逢太平，致富貴也。言畢趨出。送出外，不見。既而文本食齋，於自食盌中，得舍利二枚。後果如其言。文本自向臨說。
唐戶部尚書武昌公戴文胄，素於舒州別駕沈裕善。胄以貞觀七年薨，至八年八月，裕在州夢其身行於京師義寧坊西南街。忽見胄著故弊衣，顏容甚瘁，見裕悲喜。問：公生平修福，今者何為？答曰：吾時誤奏殺人，吾死後他人殺羊祭我。由此二事，辯答辛苦，不可具言。今亦勢了矣。因謂裕曰：吾平生與君善友，竟不能進君官位，深恨于懷。君今自得五品，文書已過天曹，相助欣慶，故以相報。言畢而寤，向人說之，冀夢有徵。其年冬裕入京參選，有銅罰不得官。又向人說所夢無驗。九年春裕將歸江南，行至徐州，忽奉詔書授裕五品，為婺州治中。臨兄為吏部侍郎，聞之，召裕問云爾。。
夫貧富貴賤，並因往業；得失有無，皆由昔行。故經言：欲知過去因，當觀現在果。欲知未來果，當觀現在因。所以原憲之家，黔婁之室，繩樞甕牖，無掩風塵，席戶蓬扉，不遮霜露。或編稻葶-丁+呆以為薦,或裁荷葉以充衣。斂肘則兩袖皆穿,納縷則雙衿同缺。口腹乃資於安邑，宿止則寄在於靈臺。頭戴十年之冠，身被百結之縷。鄉里既無田宅,雒陽又闕主人。浪宕隨時，巑岏度日。雖慚靈輒，而有翳桑之弊：乃愧伯夷，便致首陽之苦。裘裳頓乏，豈見陽春；升斗並無，何以卒歲。所以如此者，皆由曩日不行惠施，常蘊慳貪，致令果報一朝窶盡。是故行者宜當布施也。
如燈指經云：當知貧窮比於地獄，失所依憑，栖寄無處，憂心火熾，愁瘁燋然。華色既衰，容轉障礙。身體尫羸，飢渴消削。眼目搯陷，諸節骨立。薄皮纏裹，筋脈露現。頭髮蓬亂，手足銳細。其色艾白，舉體皴裂。又無衣裳，至糞穢中，拾掇麁弊，連綴相著。纔遮人形，赤露四體。倚臥糞堆，復無席薦。諸親舊等，見而不識。歷衖乞食，猶如餓烏。至知友邊，欲從乞食，守門之人，遮而不聽。伺便輒入，復為排辱。舍主既出，欲加鞭打。俯僂曲躬，再拜謝罪。舍主輕蔑，聊不迴顧。設得入舍，輕賤之故，既不與語，又不敷座。與少飲食，撩擲盂器，小使充飽。設值大會，望乞殘食，以輕賤故，不喚令坐，反被驅走。貧窮之人譬如林樹無華，眾蜂遠離；被霜之草，葉自焦卷；枯涸之池，鴻雁不游；被燒之林，麞鹿不趣；田苗刈盡，無人捃拾。今日貧困，說往富樂，但謂虛談，誰肯信之。由我貧窮，所向無路。譬如曠野，為火所焚，人不喜樂。如枯樹無蔭，無依投者。如苗被霜雹，捐棄不收。如毒蛇害，人皆遠離。如雜毒食，無有嘗者。如空塚間，無人趣向。如惡廁溷，臭穢盈集。如魁膾者，人所惡賤。雖說好語，他以為非。若造善業，他以為鄙。所為機捷，復嫌輕躁。若復舒緩，又言重直。設復讚歎，人謂謟譽。若不加譽，復生誹謗，言此貧人，常無好語。若復教授，復言詐偽。若廣言說，人謂多舌。若默無言，人謂藏情。若正直說，復云麁獷。若求人意，復言謟曲。若數親附，復言幻惑。若不親附，復言矯誕。若順他所說，復言詐取他意。若不隨順，復言自專。若屈意承望，罵言寒賤。若不屈意，言是貧人猶故恃我。若小自寬放，言其愚癡，無有拘忌。若自攝斂，言其空廉，詐自端確。若復歡逸，言其譸縱，狀似狂人。若復憂慘，言其含毒，初無歡心。若聞他語，有所不盡，為其判釋。言其僉趨，以愚代智，耐羞之甚。若復默然，復言頑嚚，不識道理。若小戲論，言不信罪福。若有所索，言其苟得不知廉恥。若無所索，言今雖不求，後望大得。若言引經書，復云詐作聰明。若言語朴素，復嫌疏鈍。若公論事實，復言強說。若私屏正語，復言讒佞。若著新衣，復言假借嚴飾。若著弊衣，復言儜劣寒瘁。若多飲食，復言飢餓饕餮。若小飲食，言腹中實餓，詐作清廉。若說經論，言顯己所知，彰我闇短。若不說經論，言愚癡無識，可使放牛。若自道昔日事業，言誇誕自譽。若自杜默，言門資淺薄。諸貧窮者，行來進止，言說俯仰，盡是愆過。富貴之人作諸非法，都無過患。舉措云為，斯皆得所。貧窮之人，如起死屍鬼，一切悑畏。如遇死病，難可療治。曠野險處，絕無水草。如墮大海，沒溺洪流。如人捺咽，不得出氣。如眼上瞖，不知所至。如厚垢穢，難可洗去。亦如怨家，雖同衣食，不捨惡心。如夏暴井，人入斷氣。如入深泥，滯不可出。如山暴水，駛流吹漂，樹木摧折。貧亦如是，多諸艱難。
夫富貴者,有好威德，姿貌從容，意度寬廣，禮義競興，能生智勇，增長家業，眷屬和讓，善名遠聞。以此觀之,一切世人富貴榮華,不足貪著。於諸人天尊貴，不應逸樂。當知貧窮是大苦聚。欲斷貧窮，不應慳貪。是以經中言貧窮者甚為大苦。
如雜寶藏經云:昔佛在世時，須達長者最後貧苦，財物都盡。客作傭力，得米四升，吹作飯食。值阿那律來從乞食，婦即取鉢盛滿飯與。後須菩提、迦葉目連、舍利弗等次第來乞，悉施滿鉢。末後佛來，亦與滿鉢。須達在外，行還到家，從婦索食，婦即語言：其若尊者阿那律來，汝當自食，為施尊者不？須達答言;寧自不食，當施尊者。婦又語言：若復迦葉、大目連及須菩提、舍利弗等，乃至佛來，汝當云何？夫答婦言：寧自不食，盡當施與。婦即語夫言：朝來諸聖盡來索食，所有飲食盡施與之。夫聞歡喜而語婦言：我等罪盡，福德應生。即開庫藏，穀帛飲食，悉皆充滿，用盡復生。果報云云，不可說盡。
又雜譬喻經云：昔長者須達七貧，後貧最劇，乃無一錢。後糞壤中得一木升，其實是栴檀，出市賣之，得米四升。語婦併炊一升，吾當索菜茹，還時共食。佛念曰：當度須達，令福更生，炊米方熟，舍利弗、目連、迦葉、佛來，四升米次第炊盡將去。後富更請佛僧供養盡空，佛為說法得道。
又菩薩本行經云：初時須達長者家貧焦煎，蒙佛說法，身心清淨，得阿那含道。唯有五金錢。一日持一錢施佛，一錢施法，一錢施僧，一錢自食，一錢作本，日日如是，常有一錢，終無有盡。即受五戒，欲心已斷。婦女各各隨其所樂，有一婦人炒穀作麨，失火廣燒人畜。波斯匿王勅臣作限：自今以去，夜不得燃火及於燈燭。其有犯者罰金千兩。爾時須達得道在家，晝夜坐禪入定，夜半鷄鳴，然燈坐禪。伺捕得之，捉燈白王，當輸罰負。須達白王：今我貧窮，無百錢產，當用何輸？王瞋，勅使閉著獄中，即將須達付獄執守。四天王见，初夜四天王來下語須達言：我與汝錢，用輸王罰，可得來出。為四天王說經便去。到中夜，天帝復來見之。須達為說法竟，帝釋便去。次到後夜，梵天復下見，為說法，梵天復去。時王夜於觀上，見獄上有火。時王明日即便遣人往語須達：坐火被閉而無慚差，續復然火。須達答言：我不然火。若然火者，當有煙灰。復語須達：初夜有四火。中夜有一火，倍大前火。後夜復有一火，還倍於前。言不然火，為是何等？須達答言：此非是火也。初夜四天王來見我，中夜天帝來見我，後夜梵天來見我。是天身上光明之焰，非是火也。吏聞其語，即往白王。王聞如是，心驚毛竪。王言：此人福德殊特乃爾，我今云何而毀辱之。即勅吏言：捉放出去，勿使稽遲。便放令去。須達得出，往到佛所，禮佛聽法。波斯匿王即便嚴駕，尋至佛所。人民見王，皆悉避起。唯有須達心存法味，見王不起。王心微恨，此是我民，懷於輕慢，見我不起。遂懷慍心，佛知其意，止不說法。王白佛言：願說經法。佛告王言：今非是時，為王說法。云何非時，人起瞋恚，忿結不解，貪婬女色，自大無敬。其心垢濁，聞於妙法，而不能解。以是之故，今非是時，為王說法。王聞佛語，意自念言：坐此人故，令我今日有二折減，又起瞋恚不得聞法。為佛作禮而去。出到於外，勅語左右：此人若出，直斫頭取，作是語已，應時四面虎狼師子毒害之獸，悉來圍繞於王。王見恐悑，還至佛所。佛問大王：何以來還？王白佛言：見悑來還。佛告王曰：識此人不？王曰：不識。佛言：此人已得阿那含道。坐起惡意向此人故，是故使爾。若不還者，王必當危，不得全濟。王聞佛語即大恐悑，即向須達懺悔作禮。𣯅𣮧四布於須達前。王言：此是我民，而向屈辱，實為甚難。須達復言：而我貧窮行於布施，亦復甚難。尸羅師質為國平正，為賊所捉，臨終不犯妄語，賊便放之，實為甚難。復有天名曰尸迦梨，於高樓上臥，有天玉女來。以持禁戒而不受之，實為甚難。於是四人即於佛前各說頌曰：
貧窮布施難，豪貴忍辱難，
危險持戒難，少壯捨欲難。
佛說偈已，王及臣民皆大歡喜，作禮而去。
如辯意長者子經云：於是辯意長者子為佛作禮，叉手白佛言：唯願世尊過於貧聚，及諸眾會，明日屈於舍食。爾時世尊默然許可。諸長者子禮佛而去，到舍具饌。明日世尊與諸大眾往到其處，就坐儼然。辯意白父母及諸眷屬，前禮佛足，各自供侍。辯意起行澡水，敬意奉食。下食未訖，有一乞兒，前歷座乞。佛未祝願，無敢與者。遍無所得，瞋恚而去。便生惡念：此諸沙門放逸愚惑，有何道哉！貧者從乞，無心見與。長者愚惑，用為飴此，無慈悲意。吾為王者，以鐵輞車，轢斷其頭。言已便去。佛達嚫既訖，復有一乞兒來入乞食座中。眾人各各與之，大得飯食，歡喜而去。即生念言：此諸沙門，皆有慈心，憐吾貧寒，施食充飽，得濟數日。善哉，善哉！長者乃能供事此諸大士，其福無量。吾為王者，當供養佛及眾弟子，乃至七日，猶不報今日飢渴之恩。言已便去。佛食已訖，說法，即還精舍之中。佛告阿難：從今已後，嚫訖下食，以此為常。時二乞兒展轉乞丐，到他國中，臥於道邊深草之中。時彼國王，忽然崩亡，無有繼後。時國相師明知相法。讖書記曰：當有賤人應為王者。諸臣百官千乘萬騎，案行國界，誰應為王。顧視道邊深草之中，上有雲蓋，相師占相曰：中有神人。即見乞兒，相應為王，諸臣拜謁，各稱為臣。乞兒驚愕，自云下賤，非是王種。皆言應相，非是強力。香湯沐浴，著王者之服，光相儼然，稱善無量。導從前後，迴車入國。時惡念者在深草中，臥寐不覺，車轢斷其頭。王到國中，陰陽和調，四氣隆赫，人民安樂，稱王之德。爾時國王自念：昔者貧窮之人，以何因緣得為國王？昔行乞時，得蒙佛恩，大得飯食，便生善念，得為王者，供養七日佛之恩德，今已果之。即召群臣，遙向舍衛國燒香作禮。即遣使者往請佛言：蒙世尊遺恩，得為人王，願屈尊神，來化此國。愚冥之人，得見教訓。於是佛告諸弟子：當受彼請。佛與弟子無央數眾，往到彼國。時王出迎，為佛作禮。入宮食訖，王請世尊得王因緣。佛具為說如前因緣。由起善念，今王是也。時惡念者，非直轢頭而死，死已復入地獄，為火車所轢，億劫乃出。王今請佛，報誓過厚，世世受福，無有極已。爾時世尊以偈頌曰：
人心是毒根，口為禍之門。
心念而口言，身受其罪殃。
不念人善惡，自作身受患。
意欲害於彼，不覺車轢頭。
心為甘露法，令人生天上。
心念而口言，身受其福德。
有念善惡人，自作安身本。
意念一切善，如王得天位。
是時國王聞經歡喜,舉國臣民得須陀洹道。
又賢愚經云：佛在舍衛國與諸弟子千二百五十人俱。國中有五百乞兒，常依如來，隨逐眾僧，乞丐自活。厭心內發，求索出家。共白佛言：如來出世，甚為難遇。我等下賤，蒙濟身命。今貧出家，不審許不？佛告諸乞兒：我法清淨，無有貴賤，譬如清水，洗諸不淨。若貴若賤，水之所洗，無不淨者。又如大火，所至之處，其被燒者，無不焦然。又如空虛，貧富貴賤有入中者，隨意自恣。乞兒聞說，並皆歡喜，信心倍隆，歸誠出家。佛告善來。頭髮自墮，法衣在身，沙門形相，於是具足。佛為說法，成阿羅漢。於時國中諸豪長者聞度乞兒，皆興慢心。云何如來聽此下賤之人在眾僧次！我等修福，請佛眾食。今此下賤，坐我床席，捉我食器。爾時太子祇陀請佛及僧，遣使白佛：唯願世尊，明受我請及比丘僧。所度乞兒，我不請之，慎勿將來。明日食時，佛告乞兒：吾受彼請，汝不及例。今可往至欝多越取自然成熟糠米，還至其家，隨意坐次，自食糠米。比丘如命，即以神足往彼世界，各各自取滿鉢，還攝威儀，乘空而來，如雁飛至祇陀家坐，隨次各食。於時太子覩眾比丘威儀進止，神足福德，敬心歡喜歎未曾有。而白佛言：不審此諸賢聖從何方來？佛告祇陀：若欲知者，正是昨日所不請者。具向太子說其因緣。爾時祇陀聞說是語，極懷慚愧，自我愚弊，不別明闇。不審此徒種何善行，今值世尊特蒙殊潤？復造何咎，乞丐自活佛告祇陀：過去久遠，時有大國，名波羅柰，有一山名曰利師。古昔諸佛多住其中。若無佛時，有二千辟支佛常止其中。有一長者，名曰散陀寧，時世旱儉，其家巨富，即問藏監:今我藏中穀米多少？欲請大士未知供足不？藏監對曰：饒多足供。即請二千辟支飯食供養，差五百使人供設飯食。時諸使人厭心便生：我等諸人所以辛苦，皆由此諸乞兒，爾時長者常令一人知白時到，養一狗子，日日逐往。爾時使人卒值，一日忘不往白。狗子時到，獨往常處，向諸大士，高聲而吠。諸辟支佛聞其狗吠，即知時到，來詣便坐，如法受食。因白長者：天今當雨，宜可種殖。長者如言耕種，所種之物盡變為瓠。長者見怪，隨時溉灌，後熟皆大。即劈看之，隨所種物，成治淨好，麥滿其中。長者歡喜，其家滿溢。復分親族，合國一切，咸蒙恩澤。是時五百作食之人念言：斯之獲果，實是大士之恩。我等云何惡言向彼！即往其所，請求改悔。復立誓言：願使我等於將來世，遭值賢聖，蒙得解脫。由此之故，五百世中，常作乞兒。因其改悔，復立誓故，今遭我世，蒙得過度。太子當知，爾時大富散陀寧者，我身是也。時藏臣者，今須達是也。日日白時到者，今優填王是也。五百作食人者，今此五百阿羅漢是也。爾時祇陀及眾會者，覩其神變，皆獲四果。
如賢愚經云：昔佛在世時，尊者迦旃延在阿槃提國。時彼國中有一長者，大富饒財。家有一婢，小有愆過，長者鞭打。晝夜走使，衣不蓋形，食不充口。年老辛苦，思死不得。適持缻詣河取水，舉聲大哭。爾時尊者聞其哭聲，往到其所，問知因緣。即語之言：汝若貧者，何不賣之？老母答言。誰買貧者？迦旃延言：貧實可賣。老母白言：貧可賣者，賣之云何？迦旃延言：汝若賣者，一隨我語。告令先洗，洗已教施。母白尊者：我今貧窮，身上衣無毛許完納。唯有此缻，是大家許，當以何施？即持鉢與，教取水施。受為祝願，次與授戒，後教念佛竟。問之言：汝止何處？婢即答言。無定止處。隨舂炊磨，即宿其處，或在糞壤上。尊者語言：汝好勤心，恭謹走使，伺其大家一切臥訖，竊開戶入於其戶內，敷草而坐，思惟觀佛。母受教已，至夜坐處戶內，命終生忉利天。大家曉見瞋恚而言：此婢常不聽入舍，何忽此死。即便遣人以草繫脚，置寒林中。此婢生天，與五百天子以為眷屬。即以天眼觀見故身生天因緣，尋即將彼五百天子，齎持香華，到寒林中，燒香散花，供養死屍。放天光明，照於村林。大家見怪，普告遠近，詣林觀看。見已語言：此婢已死，何故供養？天子報言：此吾故身。即為具說生天因緣。後皆迴詣迦旃延所，禮拜供養，因緣說法。五百天子悉皆獲得須陀洹果。既得果已，還歸天上。以是因緣，智者應當皆如是學。
又佛說摩訶迦葉度貧母經云：佛在舍衛國，是時摩訶迦葉獨行教化，到王舍城，常行大哀福於眾生。捨諸豪富而從貧乞。時欲分衛，先入三昧，何所貧人吾當福之。即入王舍大城之中，見一孤母，最甚貧困，在於街巷大糞聚中，傍鑿糞聚，以為巖窟。羸瘦疾病，常臥其中。孤單零丁，無有衣食。便於巖窟施小籬柵，以障五形。迦葉三昧，知此人宿不植福，是以今貧。知母壽命，終日在近。若吾不度，永失福堂。母時飢困，長者青衣而棄米汁。臭惡難言。母從乞之，即以破瓦盛著左右。迦葉到所，祝願從乞；多少施我，可得大福。爾時老母即說偈言：
舉身得疾病，孤窮安可言。
一國之最貧，衣食不蓋形。
世有不慈人，尚見矜愍憐。
云何名慈哀，而不知此厄。
普世之寒苦，無過我之身。
願見矜恕我，實不為仁惜。
摩訶迦葉即答偈言。
佛為三界尊，吾備在其中。
欲除汝飢貧，是故從貧乞。
若能減身口，分銖以為施。
長夜得解脫，後生得豪富。
爾時老母聞偈歡喜，心念前日有臭米汁，欲以施之，則不可飲。遙啟迦葉：哀我受不？迦葉答言：大善。母即在窟，匍匐取之，形體裸露，不得持出。側身僂體，籬上授與。迦葉受之，尊口祝願，使蒙福安。迦葉心念：若吾齎去著餘處飲，母則不信，謂吾棄之。即於母前飲訖，盪鉢還著囊中。於是老母特復真信。迦葉自念：當現神足，令此母人必獲大安。即在空中廣現神變。爾時母人見此踊躍，一心長跪，遙視迦葉。迦葉告曰：母今意中所願何等？即啟迦葉：願以微福得生天上。於是迦葉忽然不現。老母數日壽終，即生忉利天上，威德巍巍，震動天地，光明挺特。譬如七日一時俱出，照躍天宮。帝釋驚悸：何人福德，感動勝吾？即以天眼觀此天女，福德使然。即知天女本生來處。爾時天女即自念言：此之福報緣其前世供養迦葉所致。假令當以天上珍寶種種百千施上迦葉，猶尚未報須臾之恩。即將侍女持天香華，忽然來下，於虛空中，散迦葉上。然後來下，五體投地，禮畢却住。叉手歎曰：
大千國土，佛為特尊。次有迦葉，
能閉罪門。昔在閻浮，糞窟之前，
為其貧母，開說真言。時母歡喜，
貢上米潘，施如芥子，獲報如山。
自致天女，封受自然，是故來下，
歸命福田。
天女說已，俱還天上。帝釋心念：女施米汁，乃致此福。迦葉大哀，但福劣家，不往大姓。當作良策。即與天后持百味食，盛小瓶中，詣王舍城衖邊，作小陋屋，變其形狀，似于老翁，身體痟瘦，僂行而步。公妻二人而共織席。貧窮之狀，不儲飲食。迦葉後行分衛，見此貧人，而往乞食。翁言：至貧，無有如何。迦葉祝願，良久不去。翁言：我等夫妻甚老，織席，不暇向乞。唯有小飯，適欲食之。聞仁慈德，但從貧乞，欲以福之。今雖窮困，意自割捐，以施賢者。審如所云，令吾得福。天食之香，非世所聞。若預開瓶，苾芬之香，迦葉覺之，全不肯取。即言：道人，弊食不多，將鉢來取。迦葉即以鉢取受，祝願施家。其香普薰王舍大城及其國界。迦葉即嫌其香。翁母釋身，疾飛空中，彈指歡喜。迦葉思惟，即知帝釋化作老翁，而為福祚。吾今已受，不宜復還。迦葉讚歎帝釋種福無厭，忍此醜類，來下殖福，必獲影報。帝釋及后倍復欣踊。是時天上伎樂來迎帝釋到宮，倍益歡喜。
漢陰生者，長安渭橋下乞小兒也。常於市匂。市中饜之，以糞灑之。旋復見黑灑衣不污如故。長吏知，試繫著桎梏，而續在市丐。試欲殺之，乃去。灑之者家，室屋自壞，殺十餘人。長安中謠言曰：見乞兒與美酒，以免壞屋之咎。見搜神記。
頌曰。
業風常泛濫，苦海濤波聲。
漂我常游浪，遠離涅槃城。
何時慈舟至，運我出愛瀛。
寔由高慕施，頓捨貧窮情。
罪垢蒙除結，神珠啟闇明。
貴門光景麗，賤業永休寧。
志求八解脫，誓捨六塵縈。
儻遇慈父誨，開我心中怦。
夫勸善懲過，大士常心；捨惡為福，菩薩常願。是以善惡之運業，猶形影之相須；債負之殃咎，植三報之苦果。或有現負現報，或有現負次報，或有現負後報。如是三時隨負一毫，拒而不還，決定受苦。是故經云：偷盜之人，先入地獄、畜生、餓鬼，後得人身，得二種果報：一者、常處貧窮；二者、雖得少財，常被他奪。斯言有徵，省己為人也。
如法句喻經云：昔佛在世時，有弗迦沙王，比丘入羅閱城分衛，於城門中有新產牸牛所觝殺。牛主怖懼，賣牛轉與他人。其人牽牛欲飲水，牛從後復觝殺其主。其主家人瞋恚，取牛殺之，於市賣肉。有田舍人買取牛頭，貫擔持歸。去舍田邊，坐樹下息，以牛頭掛樹枝。須臾繩斷，牛頭落下，正墮人上。牛角刺人，即時命終。一日之中，凡殺三人。瓶沙王聞之，怪其如此，即與群臣往詣佛所，具問其意。佛告王曰：往昔有賈客三人，到他國內興生，寄住孤獨老母舍。應與雇舍直，見老母孤獨，欺不欲與。伺老母不在，默去不與。母歸不見客，即問比居。皆云已去。老母瞋恚，尋後逐及，疲頓索直。三客逆罵：我前已與，云何復索！同聲共抵，不肯與直。老母單弱，不能奈何，懊惱守祝：我今窮厄，何忍欺抵。願我後世所生之處，若當相值，要當殺汝。正使得道，終不相置。佛語瓶沙王：爾時老母者，今此牸牛是也。三賈客者，弗迦沙等三人為牛所觝殺者是也。於是世尊即說偈言：
惡言罵詈，憍𣣋篾人，興起是行，
嫉怨滋生。遜言慎辭，尊敬於人，
棄結忍惡，嫉怨自滅。夫士之生，
斧在口中，所以斬身，由其惡言。
又出曜經云：昔罽賓國中有兄弟二人，其兄出家，得阿羅漢，弟在家中，治修居業。時兄數來教誨，勸弟布施持戒，修善作福。現有名譽，死生善處。而弟報曰：兄今出家，不慮官私，不念妻子、田業、財寶，我有此務。而兄數誨，不用兄教。後病命終，生在牛中，為人所驅，馱鹽入城。兄從城中出遇見之，即為說法。時牛聞已，悲哽不樂。牛主見已，語道人曰：汝何道說，而使我牛愁憂不樂？道人報曰：此牛前身本是我弟，昔日負君一錢鹽債，故墮牛中，以償君力。牛主聞已，語道人曰：君弟昔日與我親友。是時牛主即語牛曰：吾今放汝，不復役使。牛聞感激，至心念佛，自投深㵎，即便命終。得生天上，受極快樂。以是因緣，若人負債，不可不償。
又成實論云：若人負債不償，墮牛、羊、麞、鹿、驢、馬等中，償其宿債。
又百緣經云：佛入舍衛城乞食，至一衖中，逢一婆羅門，以指畫地，不聽佛去。語佛言：汝今還我五百金錢，爾乃聽過。若不與我者，終不聽過。佛默然住，不能前進。波斯匿王等聞佛被留難，各送珍寶與婆羅門，然不肯受。須達聞之，取五百金錢與婆羅門，乃聽佛過。比丘問佛：何緣乃爾？佛言：過去波羅奈國梵摩達王太子名善生，游行見一戲人，共輔相子樗蒱，賭五百金錢。時輔相子負戲人錢，尋索不償。太子語言：彼若不與，我當代償。後竟不償。從是以來，無量世中，常為戲人從我索錢。佛言：昔太子者，今我身是。輔相子者，今須達是。昔戲人者，今婆羅門是也。
又雜寶藏經云：昔罽賓國中有阿羅漢，名曰離越，山中坐禪。時有一人失牛，逐蹤至離越所。時值離越煮草染衣，衣即自然變作牛皮，染汁自然變作牛血，所煮染草變成牛肉，所持鉢盂變作牛頭。牛主見已，即捉收縛，將詣王所。王即付獄，經十二年，常與獄監𩚅馬除糞。離越弟子得阿羅漢者，有五百人，觀覓其師，不知所在。業緣欲盡，有一弟子觀見師在罽賓獄中，即來告王：我師在獄，願王斷理。王即遣人就獄檢校。使至獄中，唯見有人，威色樵瘁，鬚髮極長，而為獄監𩚅馬除糞。使還白王：獄中都不見有沙門。離越弟子復白王言：願王說教有比丘者，悉聽出獄。王即宣令：有僧悉遣出獄。離越聞已，鬚髮自落，袈裟著身，踊出虛空，作十八變。王見是事，五體投地，白言：尊者願受我懺悔。王即問言：以何業緣，在獄受苦？離越答言：我於往昔亦曾失牛，逐蹤謀他，經一日夜。後墮三塗，受苦無量。餘殃不盡，今得羅漢，猶被謀謗。以是因緣，一切眾生應護口業，莫謀謗他。離越昔所謀人是辟支佛，以是因緣，故得此報。
依法華經說：謗誦經人，若實若不實，現世得白癩病。
又毘婆沙論云：曾聞有一女人為餓鬼所持，即以呪術而問鬼言：何以惱他女人？鬼答之言：此女人者是我怨家，五百世中而常殺我，我亦五百世中斷其命根。若彼能捨舊怨之心，我亦能捨。爾時女人作如是言：我今已捨怨心。鬼觀女人，雖口言捨，而心不放，即斷其命。
又雜寶藏經云：目連至殑伽河邊，見五百餓鬼群來趣水，有守水鬼以鐵杖驅逐，令不得近。於是諸鬼徑詣目連，禮目連足，各問其罪。一鬼曰：我受此身，常患熱渴。先聞殑伽河水清且涼，歡喜趣之，沸熱壞身。試飲一口，五藏燋爛，臭不可當。何因緣故，受如此罪？目連曰：汝先世時曾作相師，相人吉凶，少實多虛。或毀或譽，自稱審諦，以動人心。詐惑欺誑，以求財利，迷惑眾生，失如意事。復有一鬼言：我常為天祠，有狗利牙赤白，來噉我肉，唯有骨在。風來吹起，肉續復生，狗復來噉。此苦何因？目連答言：汝前世時作天祠主，常教眾生殺羊，以血祠天，汝自食肉。是故今日以肉償之。復有一鬼言：我常身上有糞，周遍塗漫，亦復噉之。是罪何因？目連答曰：汝前世時作婆羅門，惡邪不信。道人乞食，取鉢盛滿糞，以飯著上，持與道人。道人持還，以手食飯，糞污其手。是故今日受如此罪。復有一鬼言：我腹極大如甕，咽喉手脚其細如針，不得飲食。何因此苦？目連答言：汝前世時作聚落主，自恃豪貴，飲酒縱橫，輕欺餘人，奪其飲食，飢困眾生。復有一鬼言：我常趣溷，欲噉食糞。有大群鬼捉杖驅我，不得近廁。口中爛臭，飢困無賴。何因如此？目連答言：汝前世時作佛圖主，有諸白衣供養眾僧，供辨食具。汝以麁供設客僧，細者自食。復有一鬼言：我身上遍滿生舌，來斧斫舌，斷復續生。如此不已。何因故爾？目連答言：汝前世時作道人，眾僧差作蜜漿，石蜜塊大難消，以斧斫之，盜心噉一口。以是因緣，故還斫舌也。復有一鬼言：我常有七枚熱鐵丸，直入我口，入腹五藏焦爛，出復還入。何因故受此罪？目連答言：汝前世時作沙彌，行果苽子時。到自師所，敬其師故，偏心多與，實長七枚。復有一鬼言：常有二熱鐵輪在我兩腋下轉，身體焦爛。何因故爾？目連答言：汝前世時與眾僧作餅，盜心取二番，挾兩腋底，故受此苦。復有一鬼言：我癭丸極大如甕，行時擔著肩上，住則坐上，進止患苦。何因故爾？目連答言：汝前世時作市令，常以輕秤小斗與他，重秤大斗自取，常自欲得大利於己，侵剋餘人。復有一鬼言：我常兩肩右眼，胸有口鼻，常無有頭。何因故爾？目連答言：汝前世時常作魁膾弟子，若殺罪人時，汝常歡喜心，以繩著髻挽之。復有一鬼言：我常有熱鐵鍼入出我身，受苦無間。何因故爾？目連答言：汝前世時作調馬師，或作調象師。象馬難制，汝以鐵鍼刺脚。又時牛遲，亦以鍼刺。復有一鬼言：我身常有火出，自然懊惱。何因故爾？目連答言：汝前世時作國王夫人，更一夫人，王甚幸愛，常生妬心，伺欲危害。值王臥起去，時所愛夫人眠猶未起著衣。即生惡心，正值作餅，有熱麻油，即以灌其腹上。腹爛即死，故受此苦。復有一鬼言：我常有旋風迴轉我身，不得自在，隨意東西。心常惱悶。何因故爾？目連答言：汝前世時常作卜師，或時實語，或時妄語，迷惑人心，不得隨意。復有一鬼言：我身常如塊肉，無有脚手眼耳鼻等，常為蟲鳥所食，罪苦難堪。何因故爾？目連答言：汝前世時常與他藥，墮他兒胎。復有一鬼言：我常有熱鐵籠籠絡我身，焦熱懊惱。何因受此？目連答言：汝前世時常以羅網掩捕魚鳥。復有一鬼言：我常以物自蒙籠頭，亦常畏人來殺我，心常怖懼，不可堪忍。何因故爾？目連答言：汝前世時，婬犯外色，常畏人見，或畏其夫捉縛打殺，或畏官法戮之都市，恐怖相續。復有一鬼問言：我受此身，肩上常有銅瓶，滿中洋銅。手捉一杓，取自灌頭，舉體焦爛。如是受苦，無數無量。有何罪咎？答言：汝前世時出家為道，典僧飲食。以一酥瓶私著餘處，有客道人來者不與之，去已出酥，行與舊僧。此酥是招提僧物，一切有分。此人藏隱，雖與不等。由是緣故，受此罪也。
譬喻經云：昔外國有人死，魂還自鞭其屍。傍人問曰：是人已死，何以復鞭？報曰：此是我故身，為我作惡，見經戒不讀，偷盜欺詐，犯人婦女，不孝父母，兄弟惜財，不肯布施。今死令我墮惡道中，勤苦毒痛，不可復言。是故來鞭之耳。
依無量壽經云：憍梵波提過去世曾作比丘，於他粟田邊摘一莖粟，觀其生熟，數粒墮地。五百世作牛償之。
頌曰：
貧富交舛，債負相違。舉貸抵拒，
業結常馳。心無悔償，苦報何疑。
墮斯惡道，長夜無歸。
漢雒陽有沙門安清，字世高，安息國王正后之太子也。幼以孝行見稱，加又志業聰敏，剋意好學，外國典籍及七曜、五行、醫方異術，乃至鳥獸之聲，無不綜達。嘗行見有群燕，忽謂伴曰：燕云應有送食者。頃之果有致焉。眾咸奇之。故俊異之聲，早被西域。高窮理盡性，自識宿緣業，多有神迹，世莫能量。初高自稱先身已經出家，有一同學多瞋，分衛值施主不稱，情每輒懟恨。高屢加訶練，終不悛改。如此二十餘年，乃與同學辭訣云：我當往廣州，畢宿世之對。卿明經精勤，不在吾後，而性多恚怒，命過當受惡形。我若有力，必當相度。既而遂適廣州。值寇賊大亂，行路逢一年少，唾手拔刀曰：真得汝矣。高笑曰：我宿命負卿，故遠相償。卿之忿怒，故是前世時意也。遂申頸受刀，容無懼色。賊遂殺之。觀者盈路，莫不駭其奇異。而此神識還為安息王太子，即今時世高身是也。高游化中國，宣經事畢。值靈帝之末，關雒擾亂，乃振錫江南。云：我當過廬山，度昔同學。行達䢼亭湖廟，此廟舊有靈威，商旅祈禱，乃分風上下，各無留滯。嘗有乞神竹者，未許輒取，舫即覆沒，竹還本處。自是舟人敬憚，莫不懾影。高同旅三十餘人，船主奉牲請福，神乃降祝曰：舫有沙門，可更呼上。客咸驚愕，請高入廟。神告高曰：吾外國與子俱共出家學道，好行布施，而性多瞋怒。今為䢼亭廟神，周迴千里，並吾所治。以布施故，珍玩甚豐。以瞋恚故，墮此神報。今見同學，悲欣可言。壽盡旦夕，而醜形長大，若於此捨命，穢污江湖，當度山西澤中。此身滅後，恐墮地獄，吾有絹千匹，并雜寶物，可為立法營塔，使生善處也。高曰：故來相度，何不出形？神曰：形甚醜異，眾人必懼。高曰：但出，眾不怪也。神從床後出頭，乃是大蟒，不知尾之長短。至高膝邊，高向之梵語數番，贊唄數契，蟒悲淚如雨，須臾還隱。高即取絹物辭別而去。舟侶颺帆，蟒復出身，登山而望。眾人舉手，然後乃滅。倏忽之頃，便達豫章，即以廟物造東寺。高去後，神即命過。暮有一少年上船，長跪高前。受其呪願，忽然不見。高謂船人曰：向之少年，即䢼亭廟神，得離惡形矣。於是廟神歇滅，無復靈驗。後人於山西澤中，見一死蟒，頭尾數里，今潯陽郡蛇村是也。高後復到廣州，尋其前世害己少年，時少年尚在。高徑投其家，說昔日償對之事，并敘宿緣，歡喜相向。云：吾猶有餘報，今當往會稽畢對。廣州客寤高非凡，豁然意解，追恨前愆，厚相資供。隨高東游，遂達會稽。至便入市，正值市中有亂相打者，誤著高頭，應時殞命。廣州客頻驗二報，遂精勤佛法，具說事緣。遠近聞知，莫不悲歎。明三世之有徵也。
晉長安有帛遠，字法祖，本姓萬氏，河內人。才思俊徹，敏浪絕倫，誦經日八九千言，研味方等，妙入幽微。世俗墳索，多所該貫。祖至晉惠之末，欲潛遁隴右，以保雅操。會張輔秦州刺史，先有州人管蕃與祖論義，屢屈，深恨，向輔所謀。輔收之行罰。眾咸憤惋，祖曰：我來畢對。此宿命久結，非今事也。乃呼十方佛：祖前身罪緣，歡喜畢對。願從此後與輔為善知識，無令受殺人之罪。遂鞭之五行，奄然命終。輔後具聞其事，方大惋恨。道俗流洟，眾咸憤激。共分祖屍，各起塔廟。輔雖有才解，而酷不以理，橫殺德僧、天水太守封尚，百姓疑駭，因亂而斬焉。管蕃亦卒。時有人姓李名通，死而更蘇云：見祖法師在閻羅王處，為王講首楞嚴經，云講竟，應往忉利天。又見祭酒王浮，一云道士基公，次被鎖械，求祖懺悔。昔祖平素之日，與浮每爭邪正，浮屢屈。既瞋不自忍，乃作老子化胡經，以誣謗佛法。殃有所歸，故死方思悔。孫綽道賢論以法祖匹嵆康，論云：帛祖釁起於管蕃，中散禍作於鍾會。二賢並以俊邁之氣，昧其圖身之慮，栖心事外，輕世招患，殆不異也，其見稱如此。
梁南陽人侯慶，有銅像一區，可高尺餘。慶有牛一頭，擬貨為金色，遇有急事，遂以牛與他用之。經二年，慶妻馬氏忽夢此像謂之曰：卿夫婦負我金色，久而不償。今取卿兒醜多，以充金色。馬氏寤覺，而心不安。至曉醜多得病而亡。慶年餘五十，唯有一子。悲哀之聲，感於行路。醜多亡日，像忽自有金色，光照四隣。隣里之內，咸聞香氣。道俗長幼，皆來觀矚。尚書右僕射元積聞里內頻有怪異，遂改負財里為齊諧里也。
隋楊州卞士瑜者，其父在隋以平陳功，授儀同。慳悋，嘗雇人築宅，不還其價。作人求錢，卞父鞭之。怒曰：若實負我，死當與汝作牛。須臾之間，卞父死。其年作牛孕產一黃犢，腰有黑文，橫絡，周匝如人腰帶。右跨有白文，斜貫，大小正如象笏形。牛主呼之曰：卞公，何為負我！犢即屈前膝，以頭著地。瑜以錢十萬贖之，牛主不許。死乃收葬。瑜為臨自說之爾。
隋大業中，雒陽有人性王，常持五戒，時言未然之事，閭里敬信之。一旦忽謂人曰：今當有人與我一頭驢。至日午，果有人牽驢一頭送來，洟泣說言：早喪父，其母寡，養一男一女。女嫁，而母亡二十年矣。寒食日，持酒食祭墓，此人乘驢而往。墓所伊水東，欲度伊水，驢不肯度，鞭其頭面，破傷流血。既至墓所，放驢而祭。俄失其驢還本處。其日妹獨在兄家，忽見其母入來，頭面流血，形容毀顇，號泣告女：我生時避汝兄，送米五斗與汝，坐得此罪，報受驢身，償汝兄五年矣。今日欲度伊水，水深畏之。汝兄鞭捶我，頭面盡破。仍期還家，更苦打我。我走來告汝，吾今償債垂畢，何太非理相苦也！言訖出。尋之，不見其母。兄既而還，女先觀驢頭面，傷破流血，如見其母傷狀。女抱以號泣，兄怪問之，女以狀告。兄亦言：初不肯度，及失還得之。言狀符同，於是兄妹抱持慟哭，驢亦洟淚皆流，不食水草。兄妹跪請：若是母者，願為食草。驢即為食，既而復止。兄妹莫如之何，遂備粟送王五戒處，乃復食。後驢死，兄妹收葬焉。
隋冀州臨黃縣東，有耿伏生者，其家薄有資產。隋大業十一年，伏生母張氏避父，將絹兩匹乞女。數歲之後，母遂終亡，變作母猪，在其家生，復產二肫。伏生並已食盡，遂使不產。伏生即召屠兒出賣。未取之間，有一客僧，從生乞食，即於生家少停，將一童子入猪圈中游戲。猪語之言：我是伏生母，為於往日避生父眼，取絹兩匹乞女。我坐此罪，變作母猪。生得兩兒，被生食盡。還債既畢，更無所負，欲召屠兒賣我，請為報之。童子具陳向師，師時怒曰：汝甚顛狂，猪那解作此語。遂即寢眠。又經一日，猪見童子又云：屠兒即來，何因不報？童子重白師主，又亦不許。少頃，屠兒即來取猪，猪踰圈走出，而向僧前床下。屠兒逐至僧房。僧曰：猪投我來，今為贖取。遂出錢三百文贖猪。後乃竊語伏生曰：家中曾失絹不？生報僧云：父存之日，曾失絹兩匹。又問：姊妹幾人？生又報云：唯有一姊，姊與縣北公乘家。僧即具陳童子所說，伏生聞之，悲泣不能自已，更別加心供養猪母。凡經數日，猪忽自死。託其女夢云：還債既畢，得生善處。兼勸其女更修功德。
唐鄭州陽武縣婦女姓朱，其夫先負外縣人絹百匹。夫死之後，遂無人還。貞觀末，因病死，經再宿而蘇。自云：彼人執至一所，見一人云：我是司命府吏。汝夫生時負我家絹若干匹，所以追汝。今放汝歸，宜急具物至某縣某村某家送還我母。如其不送，捉遣更切。兼為白我孃，努力為某造像修福。朱即告乞鄉閭，得絹送還其母。具言其兒貌狀，有同生平。其母亦對之流洟，歔欷久之。
唐汾州孝義縣人路伯達，至永徽年中負同縣人錢一千文，後乃違契拒諱。及執契往徵，遂共錢主於佛前為信誓曰：若我未還公，願吾死後與公家作牛畜。言訖，未逾一年而死。至二歲時，向錢主家牸牛產一赤犢子，額上生白毛，為路伯達三字。其子姪等恥之，將錢五千文求贖，主不肯與。乃施與隰城縣啟福寺僧真如，助造十五級浮圖。人有見者，發心止惡，競投錢物布施。
唐永徽五年，京城外東南有陂，名苟家嘴，有靈泉鄉，里長姓程名華。秋季輸炭時，程華已取一炭丁錢足，此人家貧，復不識文字，不取他抄。程華後時復從丁索炭，炭丁不伏。程華言：我若得儞錢，將汝抄來。炭丁云：吾不識文字，汝語吾云：我既得汝錢足，何須用抄。吾聞此語，遂信不取。何因今日復從吾索錢？程華不信因果，遂為他炭丁立誓云：我若得汝錢，願我死後為汝作牛。炭丁懊惱，別舉錢與之。程華未經三五月身亡，即託炭丁牸牛處胎。後生犢子，遍體皆黑，唯額上有一雙白程華字分明。人見皆識。程華兒女倍加將錢救贖，不與。其牛尚在。
唐龍朔元年，懷州有人至潞州市猪，至懷州賣。有一豶猪，潞州三百錢買，將至懷州賣與屠家，得六百錢。至年冬十一月，潞州有人姓李，不得字，任校尉，至懷州上番，因向市欲買肉食。見此豶猪已縛四足，在店前，將欲殺之。見此校尉語云：汝是我女兒，我是汝外婆。本為汝家貧，汝母數從我索糧食。為數索不可供足，我大兒不許。我憐汝母子，私避兒與五斗米。我今作猪，償其盜債，汝何不救我！校尉聞此，從屠兒贖猪。屠兒初之不信，餘人不解此猪語，唯校尉得解。屠兒語云：審若是汝外婆，我解放之。汝對我更請共語。屠兒為解放已，校尉更請猪語云：某今當上一月，未得將婆還舍，未知何處安置？婆猪即語校尉言：我今已隔世，受此惡形，縱汝下番，亦不須將我還。汝母見在，汝復為校尉，家鄉眷屬見我此形，決定不喜，恐損辱汝家門。吾聞某寺有長生猪羊，汝安置吾此寺，校尉復語猪言：婆若有驗，自預向寺。猪聞此語，遂即走向寺。寺僧初不肯受，校尉具為寺僧說此靈騐，合寺僧聞，並懷慚愍，為造舍屏處安置。校尉復留小氈令臥。寺僧道俗競施飲食，久後寺僧並解猪語。校尉下番辭向本州，報母此事。母後自來看猪，母子相見，一時泣淚。猪至麟德元年猶聞平安。
唐龍朔三年，長安城內通軌坊三衛劉公信妻陳氏，母先亡，陳因患暴死。見人將入、地獄，備見諸苦，不可具述。末後見一地獄，石門牢固，有兩大鬼，形容偉壯，守門左右，怒目瞋陳：汝何人到此！見石門忽開，亡母在中受苦，不可具述。受苦稍歇，近門，母子相見，遙得共語。母語女言：汝還努力為吾寫經。女諮孃：欲寫何經？為吾寫法華。言訖，石門便閉。陳還得蘇，具向夫說。夫即憑妹夫趙師子欲寫法華。其師子舊解寫經，有一經生將一部新寫法華未裝潢。其人先與他受雇，寫經主姓范，此經生將他法華轉向趙師子處貿二百錢，施主不知貿錢。師子復語婦兄云：今既待經在家，有一部法華，兄贖取此經，向直一千錢。陳夫將四百錢贖得，裝潢周訖，在家為母供養。其女陳後夢見母，從女索經：吾先遣汝爲吾寫一部法華，何因迄今不得？女報母言：已為孃贖得一部法華，現裝潢了，在家供養。母語女言：止為此經，吾轉受苦。冥道中獄卒打吾脊破，汝看吾身瘦。獄官語云：汝何因取他范家經將為己經？汝何有福，汝大罪過。女見母說如此，更為母別寫法華。其經未了，女夢中復見母來催經。即見一僧手捉一卷法華語母云：汝女已為汝寫經，第一卷了，功德已成。何因復來敦逼？待寫了，何須怱急。後寫經成，母來報女：因汝為吾寫經，今得出冥道，好處受生，得汝恩力，故來報汝。汝當好住，善為婦禮，信心為本。言訖悲淚共別。後時勘問前贖法華主，果是姓范。范家雖不得經，其經已成，施福已滿。後人轉貿，自得罪咎。劉妻贖所，微得少福，然亡母不得力。。
夫慈言一發，則人天含笑；鄙語一彰，則幽顯皆瞋。將恐聞聲傳惡，永隔心目；見善懷親，長同赤子。既知邪正異蹤，善惡分路，勸止三毒之凶言，興善和之敬順。所以大聖之訓，修本去末，即心為毒主，口為禍器。因事成災，沿流惡道。未有諍訟違形，而存大化也。
如中阿含經云：爾時祇桓中有兩比丘諍起，一人罵詈，一人默然。其罵詈者，即便改悔懺謝於彼，而彼比丘不受其懺。以不受故，眾多比丘共相勸諫，高聲鬧亂。爾時世尊以淨天耳過於人耳，聞祇桓中聲鬧亂。聞已，從禪覺還精舍，於大眾前敷座而坐，告諸比丘：我今至安陀林坐禪，聞精舍中高聲鬧亂，竟為是誰？比丘具述前事，白佛。佛告比丘：云何愚癡之人，人向悔謝，不受其懺？若人懺謝而不受者，是愚癡人，長夜當得不饒益苦。告諸比丘：過去世時，釋提桓因有三十三天共諍，說偈教誡言：
於他無害心，瞋亦不纏結。
懷恨不經久，於瞋以不住。
雖復瞋恚盛，不發於麁言。
不求彼制節，揚人之虛短。
常當自防護，以義內省察。
不怒不亦虛，常與賢聖共。
若與惡人俱，剛強猶山石。
盛恚能自持，如制逸馬車。
我說為善師，非謂執繩者。
爾時世尊告諸比丘，過去世時，有天帝釋共天阿修羅對陣欲戰，釋提桓因語三十三天眾言：今日諸天與阿修羅軍戰，諸天得勝，阿修羅不如者，當生擒毘摩質多羅阿修羅王，以五繫縛，將還天宮。修羅復作是語：當其戰時，諸天不如，修羅得勝者，當生擒帝釋，以五繫縛，將還自宮。當其戰時，諸天得勝，修羅不如。諸天以五繫縛阿修羅，將還天宮，縛在天帝釋斷法殿前門下。帝釋從此門入出之時，阿修羅縛在門側，瞋恚罵詈。時帝釋御者見阿修羅王身被五縛，在於門側，帝釋出入之時，輒瞋恚罵詈。見已即便說偈白帝釋言：
釋今為畏彼，為力不足耶。
能忍阿修羅，面前而罵辱。
帝釋即答：
不以畏故忍，亦非力不足。
何有黠慧人，而與愚夫對。
御者復白言：
若但行忍者，於事則有闕。
愚癡者當言，畏悑故行忍。
是故當苦治，以智制愚癡。
帝釋答言：
我當觀察彼，制彼愚夫者。
見愚瞋熾盛，智以靜默伏。
非力而為力，是彼愚癡力。
愚癡違遠法，於道則無有。
若使有大力，能忍於劣者，
是則爲上忍。無力何有忍，
於他極罵辱，大力者能忍，
是則為上忍。無力何有忍，
於己及他人，善護大恐怖。
知彼瞋恚盛，還自守靜默。
於二義俱備，自利亦利他。
謂言愚夫者，以不見法故。
愚夫謂勝忍，重增於惡口。
未知忍彼罵，於彼常得勝。
於勝已行忍，是名恐怖忍。
於等者行忍，是名忍諍忍。
於劣者行忍，是名為上忍。
佛告諸比丘：釋提桓因於三十三天為自在王，常行忍辱，讚歎於忍。汝等比丘正信非家，出家學道，亦應如是行忍，讚歎於忍，應當勤學。
又起世經云：佛告諸比丘：往昔諸天與阿脩羅起大鬪戰。爾時帝釋告其所領三十三天言：諸仁者，汝等諸天若與脩羅共為戰鬪，宜好莊嚴，善持器仗。若諸天勝，脩羅不如，汝等可共生捉毘摩質多羅阿脩羅王，以五繫縛之，將到善法堂前，諸天會處。三十三天聞帝釋命，依教奉行。爾時毘摩質多羅阿脩羅王亦復告諸脩羅言：若諸天不如，即當生捉帝釋天王，以五繫縛之，將詣諸阿脩羅七頭會處，立置我前。諸脩羅眾亦受教行。當於彼時，帝釋得勝，即便生捉阿脩羅王，以五繫縛之，將詣善法堂前，諸天集處，向帝釋立。爾時毘摩質多羅王若作是念：願諸脩羅各自安善。我今不用諸阿脩羅，我當在此與天一處，同受娛樂，甚適我意。興此念時，即見自身，五縛悉解，五欲功德皆現其前。或作是念：我今不用三十三天，願諸天等各自安善。我願還歸阿脩羅宮。起此念時，其身五繫，即還縛之，五欲功德忽即散滅。阿脩羅王有如是等微細結縛，諸魔結縛復細於此。所以者何？諸比丘邪思惟時，即被結縛。正憶念時，即便解脫。爾時毘摩質多羅阿脩羅王未戰已前，作如是念：我有如是威神德力，日月宮殿及三十三天雖在我上運轉周行，我力能取以為耳璫，處處遊行，不為妨礙。爾時羅睺羅阿脩羅王自服種種嚴身器仗，與鞞摩質多羅王，踊躍幻化，諸小王眷屬，前後圍繞，從阿脩羅城道從而出，欲共忉利諸天興大戰鬪。爾時難陀、憂波難陀二大龍王，從其宮出，各各以身繞須彌山，周迴七匝，一時動之。動已復動，以尾打海，令一段水，上於虛空，在須彌頂上。是時帝釋告諸天言：汝等見此大地如是動不？空中靉靆，猶如雲雨，又似重霧。我今定知諸阿脩羅欲與天鬪。於是海內諸龍各嚴器仗而出，復往告六欲諸天，各嚴器仗，乘空而來。須夜摩天王與無量百千萬數諸天子，下至須彌山頂上，在東面竪純青難降伏幡，依峰而立。爾時兜率陀天王與無量百千萬眾，一時雲集須彌山頂，在其南面竪純黃色難降伏幡，依峰而立。爾時化樂天王與無量百千萬天子，下至須彌山頂，在其西面竪純赤色難降伏幡，依峰而立。
爾時他化自在天王與其無量百千天子，下至須彌山頂，在其北面竪純白色難降伏幡，依峰而立。爾時帝釋見上諸天並皆雲集，乃至虛空，夜叉咸皆隨從帝釋前立。於是帝釋自著鎧甲，與諸天眾前後圍繞，從天宮出，欲共大戰。諸器仗等，雜色可愛，皆七寶所成。以此刀仗遙擲阿脩羅身，莫不洞徹而不為害。於其身上不見瘡痕之跡，唯以觸因緣故，受於苦痛。諸阿脩羅器仗亦是七寶所成，穿諸天身，亦皆徹過，而無瘢痕。唯觸因緣，故受苦痛。
又增一阿含經云：昔日諸天與阿須倫共鬪，時諸天得勝，阿須倫王不如。便懷恐怖，化形極小，從藕根孔中過。佛眼所見，非餘者所及。
又大集經云：爾時世尊告諸龍眾阿脩羅言：汝等莫鬪，應當修忍。仁者若能離於瞋怒，成就忍辱，速得十處。何等為十？一、得作王，王四天下，自在輪王。二、毘樓博叉天王。三、毘樓勒叉天王。四、提頭賴吒天王。五、毘沙門天王。六、釋天王。七、須夜摩天王。八、兜率陀天王。九、化樂天王。十、他化自在天王。諸仁者若具足忍，是人速得如是十處忍辱近果。
又中阿含經世尊說頌曰：
若有諍論議，雜意懷功高，
非聖毀此德，各各相求便。
但求他過失，意欲降伏彼，
便互而求勝，聖不如是說。
又中阿含經：世尊告諸比丘：汝莫鬪諍。所以者何？
若以諍止諍，至竟不見止。
唯忍能止諍，是法真尊貴。
於是世尊不悅可，拘舍彌諸比丘諍已，即從坐起，而說頌曰：
以若干言語，破壞最尊眾，
破壞聖眾時，無能有訶止。
碎身至斷命，奪象牛馬財，
破國滅亡盡，彼猶故和解。
況汝小言罵，不能令和合，
若不思真義，怨結焉得息。
罵詈責數說，而能制和合，
若思真實義，怨結必得息。
若以諍止諍，至竟不見止，
唯忍能止諍，是法可尊貴。
瞋向慧真人，口說無賴言，
誹謗牟尼聖，是下賤非智。
又佛本行經：佛為五比丘說偈云：
一月之中千過鬪，一鬪百倍得勝他。
若能歸信佛世尊，能勝於彼十六分。
一月之中千過鬪，一鬪百倍得勝人。
若能歸信法正真，能勝於彼十六分。
一月之中千過鬪，一鬪百倍得勝他。
若能歸信一切僧，能勝於彼十六分。
一月之中千過鬪，一鬪百倍得勝人。
若能思惟法性空，能勝於彼十六分。
又雜寶藏經云：昔有一婢，稟性廉謹，常為主人典𪍑麥豆。時家有一羝羯，伺空遂便噉食麥豆。斗量折損，為主所瞋。信已不取，皆由羊噉。緣是之故，婢常固嫌。每自杖捶，用打羝羯。羯亦含怨，來觝觸婢。如此相犯，前後非一。婢因一日空手取火，羊見無杖，直來觝婢。婢緣急故，用所取火著羊脊上。羊得火熱，所在觸處，突燒村人，延及山澤。于時山中五百獼猴，火來熾盛，不及避走。即皆一時被火燒死。諸天見已而說偈言：
瞋恚鬪諍間，不應於中止。
羝羊共婢鬪，村人獼猴死。
頌曰：
富貴諍人我，貧賤自然羞。
強弱相辜負，鬪訟未曾休。
恥恨相侵奪，覓便報其讎。
怨結恒對值，累劫常苦愁。
漢景帝三年十一月，有白頸烏與黑烏，群鬪楚國莒縣。白頸不勝，墮泗水中，死者數千。劉向以為近日黑祥也。楚王伐逆無道，刑辱申公，與吳謀反。烏群鬪者，師戰之象也。白頸者小，明小者敗也。墮於水者，將死水地。王伐不寤，遂舉兵應吳，與漢大戰，兵敗而走。至於丹徒，為越人所斬。墮泗水之効也。京房易傳曰：逆親親，厥妖日黑烏鬪於國。燕王旦之謀反也，又有一烏一鵲鬪於燕宮中，墮地死。五行志以為楚燕背骨肉蕃臣，驕恣而謀不義，俱有烏鵲鬪死之祥。行同而占合，此天人之明表也。燕陰謀未發，獨王自殺於宮，故一烏而水色者死；楚亢陽舉兵，軍師大敗於野，故烏眾而金色者死。天道精微之効也。京房易傳曰：顓征去殺，厥妖烏鵲鬪也。
漢中平三年八月，懷陵上有萬餘雀，先極悲鳴，已因亂鬪相殺，皆斷頭懸著樹枝枳棘。到六年，靈帝崩。夫陵者，高大之象也。雀者，爵也。天誡若曰：懷爵祿而尊厚者，自還相害，至滅亡也。右二驗出搜神記。
夫心者眾病之源，口者臧否之本。同出異名，禍福殊。故知身口三業，無非構禍之因；眼耳六情，悉為招舋之首。致使謀謗聖凡，抂壓良善，橫受三根，長辭七眾。但死生有命，富貴由業。縱加鴆毒，毒不能傷；異道興謀，謀不能害。徒起謗心，虛施禱祀。故班婕好云：修善尚不蒙福，為邪欲以何望。若鬼神有知，不受佞邪之訴。若其無知，訴之何益。良由雪山之藥，真偽頗辯；菴羅之果，生熟難分。故如來在世，尚不免謗，況今是凡，豈逃斯責！責是宿殃，時來須受，此亦己事，何得恨他。然虛謗之罪，自加塗炭，如脣口是弓，心慮如絃，音聲如箭，長夜空發，徒染身口。特須自省，緘口慎心也。
如大方廣總持經云：佛言：善男子，佛滅度後，若有法師善隨樂欲，為人說法，能令菩薩學大乘者，及諸大眾有發一毛歡喜之心，乃至暫下一渧淚者，當知皆是佛之神力。若有愚人，實非菩薩，假稱菩薩，謗真菩薩及所行法，復作是言：彼何所知，彼何所解？若彼此和合，則能住持流通我法。若彼此違諍，則正法不行。此謗法之人，極大罪業，墮三惡道，難可出離。若有愚人於佛所說而不信受，雖復讀誦千部大乘，為人解脫，獲得四禪，以謗他故，七十劫中受大苦惱。況彼愚人實無所知，而自貢高。乃至誹謗一四句偈，當知是業，定墮地獄，永不見佛。以惡眼視發菩提心人故，得無眼報。以惡口謗發菩提心人故，得無舌報。
又賢愚經云：昔佛在世時，有微妙比丘尼得阿羅漢果，與諸尼眾自說往昔所造善惡業行果報。告尼眾曰：乃往過去有一長者，其家巨富，唯無子息。更取小婦，夫甚愛念。後生一男，夫婦敬重，視之無厭。大婦心妬，私自念言：此兒若大，當攝家業。我唐勤苦，聚積何益！不如殺之。取鐵針刺兒顋上，後遂命終。小婦疑是大婦殺，即便語言：汝殺我子。大婦爾時謂無罪福反報之殃，即與呪誓：若殺汝子，使我世世夫為蛇螫，所生兒子水漂狼噉，自食子肉，身現生埋，父母居家，失火而死。作是誓已，後時命終。緣殺兒故，墮於地獄，受苦無量。地獄罪畢，得生人中，為梵志女。年漸長大，適娶夫家，產生一子。後復懷妊，月滿欲產。夫婦相將向父母舍，至於中路，腹痛遂產。夜宿樹下，夫時別臥。前所呪誓，今悉受之。時有毒蛇螫殺其夫。婦見夫死，即便悶絕，後乃得蘇。至曉天明，便取大兒，著於肩上，小者抱之，洟泣進路。路有一河，深而且廣。即留大兒，著於此岸，先抱小者度著彼岸，還迎大兒。兒見母來，入水趣母，水即漂去。母尋追之，力不能救。須臾之間，俄爾沒死。還趣小兒，狼來噉訖，但見流血，狼藉在地。母時斷絕，良久乃蘇。遂前進路，逢一梵志，是父親友。即向梵志具陳辛苦。梵志憐愍，相對啼哭。尋問家中平安以不。梵志答言：父母眷屬大小，近日失火，一時死盡。聞之懊惱，死而復蘇。梵志將歸，供給如女。後復適娶，妊身欲產。夫外飲酒，日暮乃還。婦暗閉門，在內獨坐。須臾婦產。夫在門喚，婦產未竟，無人往開。夫破門入，捉婦熟打。婦陳產意，夫瞋怒故，尋取兒殺，以酥煮之，逼婦令食。婦食子後，心中酸結。自惟薄福，乃值斯人。便棄逃走，到波羅柰。至一園中樹下坐息。有長者子，其婦新死，日來塚上，追戀啼哭。見此女人樹下獨坐，即便問之，遂為夫婦。經於數日，夫忽壽終。時彼國法，若其生時夫婦相愛，夫死之時，合婦生埋。時有群賊來開其塚，賊帥見婦面首端正，即納為婦。經於數旬，夫破他塚，為主所殺。賊伴將屍來付其婦，復共生埋。經於三日，狐狼開塚，因而得出。自剋責言：宿有何罪，旬日之間，遭斯禍厄。死而復蘇，今何所歸，得全餘命。聞釋迦佛在祇桓中，即往佛所，求哀出家。由於過去施辟支佛食發願力故，今得值佛，出家修道，得阿羅漢。達知先世殺生之業，所作呪誓，墮於地獄，現在辛酸，受斯惡報，無相代者。微妙自說：昔大婦者，今我身是。雖得羅漢，常熱鐵針，從頂上入，足下而出。晝夜患此，無復堪忍，殃禍如是，終無朽敗。
又舊譬喻經云：佛在世時，有一大姓常好惠施。後生一男，無有手足，形體似魚，名曰魚身。父母終亡，襲持家業。寢臥室內，人無見者。時有力士向王厨食，常懷飢乏，獨牽十六車樵賣，以自給身。又常不供。魚身請與相見，示其形體。力士自惟：我力乃爾，不如無手足人。往到佛所，問其所疑。佛言：昔迦葉佛時，魚身與此王共飯佛。汝時貧窮，助其驅使。魚身所具與王行之，而謂王言：今日有務，不得俱行。若行無異，斷我手足。時行者，今王是也。不行言者，魚身是也。時佐助者，汝身是也。力士意寤，即作沙門，得阿羅漢道。
又百緣經云：佛在世時，舍衛城中有一長者，財寶無量，不可稱計。其婦產一男兒，兀無有手，產便能語。作是唱言：今此手者，甚為難得，深生愛惜。父母怪之，因為立字，名曰兀手。年漸長大，見佛聞法，得須陀洹果。求佛出家，佛告：善來。鬚髮自落，法服著身，便成沙門。精勤修習，得阿羅漢果，諸天世人所見敬仰。時諸比丘請佛說本因緣，佛告比丘：此賢劫中，迦葉佛時，有二比丘，一是羅漢，二是凡夫，為說法師。時諸民眾競共請喚，常將法師受檀越請。後於一日法師不在，將餘者行。瞋恚罵言：我常為汝給使，今將餘者共行。自今以往，更為汝使，令我無手。作是語已，各自辭退，止不共行。以是業緣，五百世中，受是果報。是故唱言：今此手者，甚為難得。由於彼時供給聖人故，今得值我出家得道。比丘聞已，歡喜奉行。
又百緣經云：佛在王舍城迦蘭陀竹林中。時尊者那羅達多著衣持鉢，入城乞食，還歸本處。遙見祇桓赤如血色，怪其所以，尋即往看。見一餓鬼，肌肉消盡，支節骨立。一日一夜生五百子，羸瘦尫劣，氣力乏少。當生之時，荒悶殞絕，支節解散，極為飢渴之所逼切。隨生隨噉，終無飽足。時那羅達多便前問言：汝造何業，今獲斯報？餓鬼答曰：汝今可自問佛，世尊當為汝說。時那羅達多尋往佛所，具問斯報。佛告那羅達多云：此賢劫中波羅柰國有一長者，金銀珍寶，奴婢僕使，象馬牛羊，不可稱計。唯一夫人，無有子息。禱祀神祇，求索有子，了不能得。時彼長者即便更取族姓家女。未久之間，便覺有娠。其大夫人見其有娠，便生嫉妬，密與毒藥，令彼墮胎。姊妹眷屬，即詣其所，與彼大婦，極共鬪諍，遂相打棒，問其虛實。其大婦者，止欲道實，恐其絞死。止欲不道，苦痛叵言。逼切得急，而作呪詛：若我真實墮汝胎者，令我捨身生餓鬼中，一日一夜生五百子，生已隨噉，終不飽足。作是誓已，尋即放去。佛告那羅達多：欲知彼時其大婦者，今餓鬼是。佛說是時，諸比丘等皆捨惡心，得四沙門果，有發無上菩提心者，歡喜奉行。
又法句喻經云：瑠璃王受佞臣阿薩陀等奸謀，升殿，遂將兵就祇桓，不得還宮，與王官屬戰。王與夫人夜至王舍城，國中道飢餓，噉蘆菔根，腹脹而薨。於是瑠璃拔劍入東宮，斫殺兄祇。祇知無常，心不恐懼。命未斷間，宮中自然音樂，迎其魂神。瑠璃復由誅釋種，佛記及太史記，却後七日當為地獄火所燒殺。
又入大乘論：堅意菩薩說偈云：
誹謗大乘法，決定趣惡道。
焚燒甚苦痛，業報罪信爾。
若從地獄出，復受餘惡報。
諸根常缺陋，永不聞法音。
設使得聞者，復生於謗法。
以謗法因緣，還墮於地獄。
謗法眾生聞如是說，於大乘中，便生疑心。如尊者提婆所說偈：
薄福之人，不生於疑。能生疑者，
必破諸有。
大悲分陀利經偈云：
眾生老病死，沈沒愛流海。
處在三界獄，眾苦受結縛。
飲血毒相害，無始被燒煮。
癡盲失善道，不能見正路。
生死愚暗重，皆由著邪見。
旋迴五道中，譬如車輪轉。
如發覺淨心經云：時有六十初發心菩薩,共到佛所,五體投地,禮佛足已,於地未起,悲啼雨淚,向佛合掌,而作是言：善哉世尊，我等業障，願分別說。令我等輩，自清淨心，勿復更造。佛告彼菩薩言：諸善男子，汝等過去於拘留孫如來教中，出家學道。既出家已，住於禁戒，於戒放逸。住於多聞，於多聞放逸。住於頭陀功德，皆悉損減。於時有二法師比丘，汝於彼所誹謗婬欲。為多利養名聞因緣，於彼親友施主之家，嫉妬慳貪。於二法師所親友檀越，汝復破壞離散，兩舌毀辱，令生疑惑，不生信心。信不具足，說非善事。時二法師所有眾生，心生敬信隨順之者，令彼等輩斷諸善根，作諸障礙。汝等以此業障礙故，遂於六千二百千歲墮於阿鼻大地獄中，復於四萬歲墮於活地獄中，復於二萬歲中墮黑繩地獄，復於八百千歲墮熱地獄，復於彼處捨命已後，還得人身，於五百世中生盲無目。以業障故，所生之處，一切暗鈍，忘失本心，善根閉塞，少於威力。眾皆捨棄，常被欺𣣋，為人憎惡，毀訾誹謗。常生邊地貧賤之處，下種姓家，少利養，少名聞，不為他人恭敬供養，亦不尊重，人所不喜，眾所厭惡。汝等從此捨身命已，於後五百歲中正法滅時，還生於惡國惡人之處，下種姓家，貧窮下賤，被他誹謗，忘失本心。而於善根，常有障礙。雖暫遇明，還被翳暗。汝等於彼五百歲後，一切業障，爾乃滅盡。於後得生阿彌陀國極樂世界。時彼如來方授汝等阿耨菩提記。爾時六十菩薩既聞此已，捫淚恐怖毛竪，而作是言：我等從今若生瞋恚過失，而更造業障，我等今日於世尊前皆悉懺悔。於世尊所立大誓願，於一切所不起諸過。爾時世尊讚彼六十菩薩言：汝等發覺，善作是願。當盡一切業障，當得善根清淨。爾時世尊而說偈言：
莫於他邊見過失，勿說他人是與非。
不著他家淨活命，諸所惡言當棄捨。
棄捨眾鬧極遠離，無法比丘勿親近。
當修蘭若佛所讚，不著利故得涅槃。
又涅槃經云：佛在世時，瞻波城中有大長者，無有繼嗣。共事六師，請求子息。於後不久，其婦懷妊。長者知已，往六師所，問言：爲男，爲女？六師答言：生必是女。長者愁惱。復有知識語長者言：先不聞優樓迦葉兄弟為誰弟子，六師若是一切智者，迦葉何故捨之從佛。又舍利弗、目揵連及頻婆娑羅王并諸王夫人、末利夫人，諸國大長者如須達等，如是諸人，皆佛弟子。如來世尊於一切法知見無礙，故名為佛。今者近在此住，若欲實知，當詣佛所。爾時長者即詣佛所，以事問佛。佛言：長者，汝婦懷妊，是男無疑，福德無比。長者歡喜。六師心嫉，以菴羅果和合毒藥持與長者：汝婦臨月，可服此藥，兒則端正，產者無患。長者受之，與婦令服。服已尋死。六師歡喜，周遍城市，唱言：沙門瞿曇，記彼長者婦當生男，今兒未生，母已喪命。爾時長者復於我所生不信心。即便殯斂，棺蓋焚之。我見此事，欲往摧邪。六師遙見佛往，各相謂言：瞿曇沙門至此塚間，欲噉肉耶！未得法眼者，各懷愧懼，而白佛言：彼婦已死，願不須往。爾時阿難語諸人言：且待須臾。如來不久當廣開闡諸佛境界。佛到長者所，長者難言：所言無二，兒母已終，云何生子？我言：長者，卿於爾時都不見問母命脩短，但問所懷為是男女。諸佛如來發言無二，是故當知定必得子。是時死屍火燒腹裂，子從中出，端坐火中，如蓮華臺。六師見已，謂為幻術。長者見喜，訶責六師：若言幻者，汝何不作？我於爾時告耆婆：汝往火中抱是兒來。耆婆前入火聚，猶入清涼大河，抱是兒還。我受兒已，告長者言：一切眾生壽命不定，如水上泡。眾生若有重業果報，火及毒螫並不能害，非我所作。是兒生於猛火之中，火名樹提，因名樹提。
又賢愚經云：爾時舍衛國中有一婆羅門，字曰師質。居家大富，無有子息。詣六師所問其因緣。六師答言：汝相無兒。夫妻愁苦，往問世尊。世尊告曰：汝當有兒，福德具足，長大出家。師質聞喜，而作是言：但使有兒，學道何苦。因請佛及僧，明日舍食。是時世尊默然許之。明日時到，佛與眾僧往詣其家，食已還歸，路游一澤，泉水清美，佛與比丘便往休息。時諸比丘各各洗鉢，有一獼猴來從阿難求索其鉢。阿難恐破，不欲與之。佛告阿難：速與勿憂。奉教便與。獼猴得鉢，持至蜜樹，盛蜜滿鉢，來奉上佛。佛告之曰：去中不淨。獼猴即時拾却蜂蟲，極令淨潔。佛便告曰：以水和之。如語著水。和調已竟，奉授世尊。世尊受已，分布與僧，咸共飲之，皆悉周遍。獼猴歡喜，騰躍起舞，墮大坑中，即便命終。魂歸，受胎於師質家，婦便覺娠。日月已足，生一男兒，端正少雙。當生之時，家內器物自然滿蜜。師質夫婦喜不自勝，語諸相師。相師占善，以初生之日蜜為瑞應，因名蜜勝。兒既年大，辭父出家，得阿羅漢果，與諸比丘人間游化。若渴乏時，擲鉢空中，自然滿蜜。眾人共飲，咸蒙充足。阿難白佛：有何因緣，生獼猴中？佛告阿難：乃往過去迦葉佛時，有年少比丘，見他沙門跳度渠水，而作是言：彼人飄疾，熟似獼猴。沙門語云：我證四果悉辦。年少聞已，衣毛皆竪，五體投地，求哀懺悔。由悔過故，不墮地獄。由形呰羅漢故，五百世中，常作獼猴。由前出家持禁戒故，今得見我，沐浴清化，得盡諸苦。
如薩婆多論云：瞿曇彌比丘尼是佛姨母，來見佛時，禮已不坐。為女人敬難情多，是故不坐。又不廣為尼說法，故不坐。又為止誹謗故，不坐。若坐，聽法外道，當言：瞿曇沙門在王宮時，與諸婇女共在一處，而今出家，與本無異。欲滅如是諸譏毀故，是以不坐。又女人鄙陋，多致譏疑，是以不坐。
又大乘方便經云：爾時尊者阿難白佛言：世尊，我今晨朝入舍衛城次第乞食，見眾尊王菩薩與一女人同一床坐。阿難說是語已，即時大地六種震動。眾尊王菩薩於大眾中上昇虛空，高一多羅樹，語阿難言：尊者，何有犯罪能住空耶？可以此事問於世尊。云何罪法，云何非法？爾時阿難憂愁，向佛悔過。如是大龍，我說犯罪，我求其過。世尊，我今悔過，唯願聽許。佛告阿難：汝不應於大乘大士，求覓其罪。阿難，汝諸聲聞人於障處行寂滅定，無有留難，斷一切結。菩薩成就一切智心，雖在宮中婇女共相娛樂，不起魔事及諸留難而得菩提。佛告阿難：彼女人者，當於過去五百世中為眾尊王菩薩作婦，彼女人本習氣故，見生愛著，繫縛不捨。若眾尊王菩薩能與我共一床坐者，我當發阿耨菩提心。爾時菩薩知彼女人心之所念，即入其舍。尋時思惟：如是法門，若內地大，若外地大，是一地大。心執女人手，共一床坐，即於座上而說偈言：
如來不讚歎，凡夫所行欲。
離欲及貪愛，乃成天人師。
時彼女人聞此偈已，心大歡喜，即從座起，向眾尊王菩薩接足敬禮，說是偈言：
我不貪愛欲，貪欲佛所訶。
離欲及貪愛，乃成天人師。
說是偈已，我先所生惡欲之心，今當悔過，發菩提心。願欲利益一切眾生。爾時世尊記彼女人，於此命終，得轉女身，當成男子。於將來世得成為佛，號無垢煩惱。善男子，我念過去阿僧祇劫，復過是數。時有梵志，名曰樹提，於四十二億歲在空林中，常修梵行。彼時梵志，過是歲已，從林中出，入極樂城，見一女人。彼時女人見此梵志儀容端嚴，即起欲心。尋趣梵志，以手執之，即時躄地。爾時梵志告女人曰：姊何所求？女人曰：我求梵志。梵志言：我不行欲。女曰：若不從我，我今當死。爾時梵志如是思惟：此非我法，亦非我時。我於四十二億歲修淨梵行，云何於今而當毀壞。彼時梵志強自頓拽，得離七步。離七步已，生哀愍心。如是思惟：我雖犯戒，墮於惡道，我能堪忍地獄之苦。我今不忍見是女人受此苦惱，不令是女以我致死。爾時梵志還至女所，以右手捉，作如是言：姊起，恣汝所欲。爾時梵志於十二年中共為家室。過十二年已，尋復出家，即還具四無量心。具已命終，生梵天中。爾時梵志，即我身是。彼女人者，今瞿夷是。我於爾時為彼女欲，暫起悲心，即得超越十百千劫生死之苦。
又慧上菩薩經云：昔拘樓秦佛時，有一比丘名曰無垢，處於閑居國界山窟。去彼不遠，有五神仙。有一女人，道遇大雨，入比丘窟。雨晴出去時，五仙人見之，各各言曰：比丘姦穢。無垢聞之，即自踊身，在于虛空，去地四丈九尺。諸仙見之飛處空中，各曰：如吾經典所記，染欲塵者，則不得飛。便五體投地，伏首謀橫。假使比丘不現神變，其五仙人墮大地獄。時無垢比丘，今慈氏菩薩是也。
興起行經云：如來將五百羅漢，常以月十五日於中說戒。因舍利弗問佛十事，舍利弗自從華座起立，整服偏露右臂，右膝跪坐,向佛叉手，問世尊言：世尊無事不見，無事不聞，無事不知。世尊無比，眾惡滅盡，諸善普備，一切眾生皆欲度之。世尊今故現有殘緣，願佛自說，使天人解，以何因緣被孫陀利謗，以何因緣被奢彌跋提謗及五百羅漢，以何因緣世尊自患頭痛，以何因緣世尊自患骨節疼痛，以何因緣世尊自患背痛，以何因緣被木搶刺脚，以何因緣被調達破指出血，以何因緣被多舌女人舞杅大眾來相誹謗，以何因緣於毘蘭邑與五百比丘食其馬麥，以何因緣在欝祕地苦行六年？佛語舍利弗：還服華座，吾當為汝說先因緣。舍利弗即還復坐。阿耨大龍王聞佛當說，踊躍歡喜，即為佛作七寶交露蓋，蓋中雨旃檀末香。周遍無數諸天八部皆來詣佛，作禮而立。佛告舍利弗：往昔過去波羅奈城有博戲人，名曰淨眼。時有婬女，名曰鹿相，端正姝好。時淨眼語鹿相曰：當詣園中共相娛樂。女曰：可爾。鹿相便歸，莊嚴衣服，即共嚴駕，至園娛樂，經於日夜。淨眼貪心，當殺此女，取其衣服。復念：殺已，當云何藏之？時此園中有辟支佛，名樂無為，去其不遠，伺乞食後，埋其廬中，持衣而去，誰知我處。念已殺埋，平地如故，乘車而去，從餘門入城。爾時國王名梵達。國人不見鹿相，遂徹國王。王召群臣，遍城求之不得。往到園廬，搜索得屍。諸臣語無為曰：已行不淨，胡為復殺？辟支默然不答。如此至三不答。辟支便手脚著土，此是先世因緣故，眾臣便反縛辟支，栲打問辭。樹神現半身，語眾人曰：汝莫栲打此人。眾臣曰：何以不打？神曰：此無是法，終不行非。諸臣雖聞，不肯聽用，持詣王所。王聞瞋恚，勅諸臣等，急縛驢馱，打鼓遍巡。出城南門，將至樹下，計矛鍼之，貫著竿頭，極弓射之。若不死者，便破其頭。諸臣受教。國人皆怪，或信不信，眾人悲傷。於時淨眼在破牆中藏，聞眾人言，盜視逐行，見已念言：此道人枉死。念已走趣大眾，並喚上官：莫困殺此人，是我殺耳。願放道人，縛我治罪。諸官皆驚曰：何能代他受罪！即共解辟支，便縛淨眼，反縛如前。諸上官等皆向辟支佛作禮懺悔：我等愚癡，無故枉困道人。當以大慈原赦我罪，莫令將來世受此重殃。如是至三，辟支不答。辟支佛念：不宜更復重入波羅奈城乞食，我宜眾前取滅度耳。便於眾前踊昇虛空，於中往反，坐臥住立，作十八變：一、腰以下出煙，腰以上出火。二、或腰以下出火，腰以上出煙。三、或左脇出煙，右脇出火。四、或左脇出火，右脇出煙。五、或腹前出煙，背上出火。六、或腹前出火，背上出煙。七、或腰以下出火，腰以上出水。八、或腰以下出水，腰以上出火。九、或左脇出水，右脇出火。十、或左脇出火，右脇出水。十一、或腹前出水，背上出火。十二、或腹前出火，背上出水。十三、或左肩出水，右肩出火。十四、或左肩出火，右肩出水。十五、或兩肩出水，或兩肩出火。十六、或舉身出煙。十七、或舉身出火。十八、或舉身出水。即於空中燒身滅度。於是大眾皆悲啼泣，或有懺悔，或有作禮。取其舍利，於四衢道，起於偷婆。諸官即將淨眼詣王，手脚復以著土。王忿，依前殺之。佛語舍利弗：爾時淨眼者，則我身是。其鹿相女者，今孫陀利是。爾時梵達王者，今執杖釋種是。我於爾時由殺鹿相，枉困辟支，以是罪緣，無數千歲墮在泥犁，無數千歲墮在畜生，無數千歲墮在餓鬼中。爾時餘殃，今雖作佛，故獲此謗。
興起行經云：佛告舍利弗：過去久遠九十一劫，是時有王，名曰善說所造。有一婆羅門名延如達，好學廣博，常教五百豪族童子。復有一婆羅門名曰梵天，大富饒財。婦名淨音，容貌第一，性行和調，無嫉妬心。延如以梵天為檀越。其婦淨音供養延如，四事無乏。有一辟支佛，名曰受學，往到城內乞食，偶至梵天門。淨音見辟支佛衣服齊整，行步徐審，心甚歡喜，即請供養：自今已去，常受我請。即以美食滿鉢與之。辟支受已，昇空七返迴旋飛還。時城內人見此神足，舉國歡喜，供養無厭。淨音供養辟支日進，侍延如達遂薄。延如便興嫉妬誹謗之言：此道人實無才德，作不淨行。遂告五百弟子曰：此道人犯戒，無精進行。諸童子各歸家宣令曰：此道人無有淨行，與淨音交通。國人咸疑：神足如是，有此穢聲邪！聲經七年乃斷。於後辟支現十八變，取於滅度。眾人乃知延如虛謗辟支佛。佛語舍利弗：爾時延如達者，則我身是。爾時梵天者，今優填王是。爾時淨音者，今奢彌跋是。爾時五百童子者，今五百羅漢是。佛語舍利弗：我於爾時因共供養故，便生嫉妬，共汝誹謗辟支佛。以是因緣，共入地獄，鑊湯煎煮，無數千歲。由是餘殃，今雖得佛，故與汝等有奢彌跋之誹謗也。
興起行經云：佛告舍利弗：過去久遠世時，於羅閱城中，時世穀貴，飢饉困苦。人皆拾取白骨打煮飲汁，掘百草根以續微命。用一升金貿一升穀。爾時羅閱祇城有大才數百家，名曰越。村東不遠，有池名曰多魚。越村人將妻子詣多魚池捕魚食之。捕魚著岸，在陸而跳。我於爾時為小兒，年適四歲，見跳而喜。時池中有兩種魚：一名䴸，一名多舌。此自相語曰：我等不犯人，橫見殺我，後世當報。佛語舍利弗：爾時越村人男女大小者，今迦毘羅越國諸釋種是。爾時小兒者，則我身是。爾時䴸魚者，毘樓勒王是。爾時多舌魚者，今王相師婆羅門名惡舌者是。爾時魚跳，我以小杖打魚頭。以是因緣，墮地獄中無數千歲。今雖得佛，由是殘緣故，被毘樓勒王伐釋種時，我得頭痛。佛語舍利弗：我初頭痛時，語阿難曰：以四斗鉢盛滿冷水來。阿難如教持來，以指抆額上汗，滴入水中，水即尋消，猶如火然終日，亦如炊空大釜，投一滴水，水即焦然。頭痛之熱，其狀如是。假令須彌山邊旁出亞岸一由延至百由延，鎮我頭痛熱者，爾當消盡。
興起行經云：佛告舍利弗：往昔久遠世時，於羅閱城中有一長者，得熱病甚困。其城中有一大醫子，別識諸藥，能治眾病。長者子呼醫子曰：為我治病得愈，吾大與卿財寶。醫子即治長者病。既差已，後不報功。長者於後復病，治差至三不報。後復得病，續喚治之。醫子念曰：前已三治三差而不見報，見欺如此，我今治此當令大斷。即便與非藥，病遂增劇，便致無常。佛語舍利弗：爾時醫子者，則我身是。爾時病子者，今調達是。我於爾時與此非藥，致令無常。以是因緣，於數千歲受地獄苦，及畜生餓鬼之苦。由是殘緣，今雖得佛，故有骨節煩疼病生也。
興起行經云：佛告舍利弗：往昔久遠世時，於羅閱城，時大節日聚會。時國中有兩姓力士：一姓剎帝利種，一姓婆羅門種。時共相撲，婆羅門語剎帝利曰：卿莫撲我，我當大與卿錢寶。剎帝便不盡力令其屈伏。二人俱得，皆受王賞。於時婆羅門竟不報剎帝。到後節日復來相撲，還復相求，如前相許。剎帝復饒不撲，得賞如上。如是至三不報。後節復會，婆羅門重語剎帝曰：前後所許，當一時併報。剎帝心念：此人比數欺我。既不報我，又侵我分，我今日當使其消。便干笑語曰：卿誑我滿三，今不用卿物。便右手捺項，左手捉跨腰，兩手蹴之，挫折其脊，如折甘蔗。擎之三旋，使眾人見，然後撲地即死。王及群臣皆大歡喜，賜金錢十萬。佛語舍利弗：爾時剎帝者，則我身是。婆羅門者，提婆達是。我於爾時以貪恚故，撲殺力士。以是因緣，墮地獄中，經數千歲。今雖成佛，諸漏已盡，爾時殘緣，今故有此脊痛之患也。
興起行經云：佛在羅閱祇竹園精舍與大比丘僧五百人俱。晨旦著衣持鉢，與五百比丘僧及阿難，共入祇城乞食，家家遍至。見此里中，有破剛木一片，木長尺二，於佛前立。佛便心念：此是宿緣，我自作是，固當受之。眾人聞見，皆共聚觀。大眾見之，驚愕失聲。佛復心念：今當現償宿緣之報，使眾人見，信解殃對，不敢造惡。佛便踊在處空，去地一仞，木搶逐佛，亦高一仞，於佛前立。佛復上二仞四仞，乃至七仞，搶亦高隨上七仞。世尊復上高一多羅，此搶亦高一多羅。佛復上乃至十多羅，搶亦隨上，立於佛前。佛復上高七里乃至上七由延，搶亦隨之。佛於空中化作青石，厚六由延，廣縱十二由延，佛於上立，搶便穿石出，在佛前立。佛復於空中化作水，廣十由延，縱二由延，深六由延，於水上立，搶復過水，於佛前立。佛復空中化作大火，縱廣十二由延，高六由延，於其焰上立，搶亦過焰，至佛前立。佛復空中化作旋風，縱廣十二由延，高六由延，於風上立，搶從傍邊斜來，趣佛前立。佛復上至四天王宮，如是展轉乃至梵天，木搶從三十三天以次來上，乃至梵天，於佛前立。諸天皆相謂曰：佛畏此搶捨走，然搶逐不置。爾時世尊與梵天說自宿緣法。從梵天還，展轉還至羅閱城。所過諸天，皆為說宿緣法，搶亦隨從上下。至羅閱城，佛亦為羅閱祇人說宿緣法。佛與比丘僧出羅閱城，搶亦尋佛後。國人盡逐佛出城。佛問眾人：汝等欲何所至？眾人答曰。欲隨如來看此因緣。佛語眾人：各自還歸，如來自知時節。阿難問佛：如來何以遣眾人還？佛語阿難：若眾人見我償此緣者，皆當盟死墮地。阿難便默。世尊即還竹園僧伽藍，自處己房，勅諸比丘各自還房。阿難問佛：我當云何？佛語阿難。汝亦還房。阿難即還。佛便心念：是緣我宿自造，必當償之。即取大衣四褺襞之，還坐本座。佛便展右足，木搶便從足跌上，下入徹過，入地深六萬八千由延；過地至水，水深亦六萬八千由延；過水至火，火高六萬八千由延，至火乃焦。當爾之時，地為六返震動。阿難諸比丘各自心念：今此地動，其搶必刺佛脚足也。佛被搶已，苦痛酸疼。阿難即至佛所，見佛脚刺搶瘡，便死倒地。佛以水灑，阿難乃起。起已禮佛足，摩拭，嗚佛脚足，啼泣墮淚：佛以是脚行至樹下降魔，上至三十三天為母說法。世尊金剛之身，作何因緣為木所害？佛語阿難：且止勿啼。世間因緣，輪轉生死，有是苦患。阿難問佛：今者瘡痛增損何如？佛語阿難：漸有降損。舍利弗及諸比丘來禮佛，問答亦復如是。佛語比丘：且止莫啼。我乃先世自造此緣，要當受之，無可逃避。此對非父非母所作，亦非天王沙門等佛，自造自受。諸漏已盡，得神通者，各自默然。思惟往日曾所說偈言：
世人所作行，或作善惡事，
此行還歸身，終不朽敗亡。
時耆婆、阿闍世王等聞佛為木搶刺脚，從床悶死墮地，良久乃蘇。舉宮驚怖。王起啼泣，勅諸臣曰：速疾嚴駕，欲至佛所。諸臣受教，即便嚴駕，上車出城。城內四姓宗族士女，百千圍繞，共至佛所。佛右脇側臥。王禮佛已，手捉佛足，摩抆口嗚：世尊瘡痛，寧有損不？佛慰王已，命王使坐。王言：我從如來所，聞佛身金剛不壞，今者何為木搶所刺耶？佛告王曰：一切諸法，皆為緣對。我身雖是金剛，非木搶能壞，此宿對所壞。即說頌曰：
是故大王當捨惡從善。愚騃不學問，未識真道者，戲笑輕罪，復當號泣。不可以戲作罪，後受大殃。王語耆婆：汝合好藥，洗瘡呪治，必令時差。耆婆曰：諾。耆婆即便禮佛，洗足安藥，後續止痛。耆婆出百千價㲲，用裹佛足。以手摩足，以口嗚之，曰：願佛老壽，此患早除。一切眾生長夜之苦，亦得解脫。即起禮佛，於一面住。佛於是為王及一切眾會說四諦法。六十比丘得漏盡意解，萬一千人得法眼淨。復有百千諸天展轉相告，皆來慰佛，說偈讚已，禮佛而去。佛語舍利弗：往昔無數阿僧祇劫前，有兩部賈客，各有五百人，在波羅柰國，各合資財，嚴船度海，乘風徑往，即至寶渚。渚上豐饒，衣被飲食，及妙婇女，種種龍寶，無物不有。一部賈客語眾人曰：我等所求已獲，今當住此，以五欲自娛。第二薩薄告其部眾：不應於此久住。是時空中有天女慈愍此輩，便於空中語眾賈曰：此間雖有財寶婇女衣食，不足久住。却後七日，此地皆當沒水。語訖化去。復有魔女，欲使沒盡，諫之不去：前天所說水當沒此，皆是虛妄，不足可信。說已化去。第一薩薄不信天告，樂住不去。第二薩薄懼水不住。却後七日，如前天言，水滿其地。先嚴辦船，未至之日，所將部眾，即得上船。第一薩薄先不嚴船，水至之日，與嚴治者著矛持杖，共相格戰。第二薩薄以鑹矛刺第一薩薄脚徹過，即便命終。佛語舍利弗：汝知第一薩薄者，今提婆達是。第二薩薄者，則我身是。爾時第一賈客眾五百人者，則今提婆達五百弟子是。爾時第二賈客五百眾者，則今五百羅漢是。爾時第一天女者，則今舍利弗是。爾時第二天女者，則今名滿月比丘婆羅門弟子是。佛語舍利弗：我往昔作薩薄，貪財分死度海，與彼爭船，以鑹矛刺薩薄脚。以是因緣，無數千歲，經地獄苦；墮畜生中，為人所射；無數千歲在餓鬼中，蹈鐵錐上。今雖得金剛之身，以是餘殃故，今為木槍所刺。
又大乘方便經云：昔舍衛城中有二十人，皆是最後邊身。彼二十人更有怨家二十人，各各思惟：我當為作親友，而至其舍，奪其命根，不向人說。彼時四十人以佛神力故，共至佛所。如來爾時為調伏是四十人故，於大眾中告大目揵連言：令此大地出佉達羅刺，欲刺吾右足。未至足之間，此佉達羅刺即從地出長一肘。當出之時，目連白佛言：我今當取此刺，擲著他方世界。佛告目連：非汝所能。此刺在地，汝不能拔。爾時目連以大神力前拔此刺。于時三千大千世界皆大震動，一切世界隨刺而舉，而不能動，乃至一毛。爾時世尊以神通力上四天王天，彼刺亦隨佛去。如是展轉乃至梵天，亦復如是。爾時如來從梵天還，至閻浮提本所坐處，刺亦逐還至此地中，竪向如來。爾時如來即以右手捉刺，左手按地，右脚蹋之。爾時三千大千世界皆大震動。時尊者阿難向佛合掌而作是言：世尊往昔作何等業，得如是報？佛告阿難：我過去世入大海中，持𥎞刺人，斷其命根。以此因緣，得如此報。善男子，我說是業緣已，彼二十怨賊欲害二十人者，作是思惟：如來法王尚得如是惡業之報，況我等輩不受此報？是二十人即從坐起，頭面禮佛，作如是言：我等今日向佛悔過，不敢覆藏。我先惡心欲害彼人，今重悔過，不敢覆藏。時二十人即得正解，及四萬人亦得正解。是故如來示佉達羅刺刺足，是名如來方便。
興起行經云：佛告舍利弗：往昔過去世時，於羅閱城有長者，名曰須檀。大富多饒財寶，產業備足。子名須摩提。其父須檀，奄然命終。摩提異母弟名修耶舍。摩提心念：我當云何設計不與耶舍財分？唯當殺之，乃得不與。摩提語耶舍云：大弟共詣耆闍崛山上論說去來。耶舍曰：可爾。摩提即執弟手上山，將至絕高，便推崖底，以石𢈹之，便即命絕。佛語舍利弗：汝知爾時長者須檀者，則今父王真淨是也。爾時子須摩提者，則我身是。弟修耶舍者。則今提婆達多是。佛語舍利弗：我於爾時以貪財害弟，以是罪故，無數千歲在地獄燒煮，為鐵山𢈹壓。爾時殘緣，今雖得佛，不能免此宿對。我於耆闍崛山經行，為提婆達舉崖石，長六丈，廣三丈，以擲佛頭。山神名金埤羅，以手接示。石邊小片迸墮，中佛脚大拇指，即破血出。
興起行經云：佛告舍利弗：往昔阿僧祇劫前，有佛名盡勝如來。有兩種比丘：一種名無勝，一種名常歡。無勝比丘得六神通，常歡比丘結使未除。爾時波羅柰城有長者，名大愛，資財無極。婦名善多，端正無比。兩種比丘往來其家，以為檀越。善多婦者供養無勝比丘，四事無乏。常歡微薄，因此妬嫉，橫生誹謗，言：無勝比丘與善多交通，不以道法供養，自以恩愛供養耳。佛語舍利：爾時常歡比丘者，則我身是。善多婦者，今婆羅門女名旃沙是。我於爾時無故誹謗無勝羅漢，以是罪緣，無數千歲墮在地獄，受諸苦痛。今雖得佛，以餘殃故，為多舌童女舞杅起腹，來至我前，曰：沙門，何以不自說家事，乃說他事。為汝今日獨自歡樂，不知我苦。汝先共我通，使我有身。今當臨月，事須蘇油，養於小兒，盡當給我。爾時眾會皆低頭默然。時釋提桓因侍後執扇，以神力化作一鼠，入其衣裏，齧於舞杅，忽然落地。爾時四部弟子及六師徒眾，見杅墮地，皆大歡喜，揚聲稱慶，欣笑無量。皆同罵曰：汝死赤吹罪物，何能興此惡意，誹謗清淨無上正真。此地無知，乃能容載如此惡物耶！諸眾各說。是時地即劈裂，火焰踊出，女便墮中徑至阿鼻大泥犁中。大眾見女現身墮泥犁中。阿闍世王便大驚恐，衣毛為竪，即起叉手長跪白言：此女所墮，今在何處？佛答大王：此女所墮，名阿鼻泥犁。闍王復問：此女不殺人，亦不偷盜妄語，何因便墮阿鼻耶？佛語闍王：我所說緣法，有上中下身口意行。闍王復問：何者為重？何者為中？何者為下？佛語闍王：意行最重，口行處中，身行在下。王復問佛。佛答王曰：身行麁現，此事可見，口行耳聞。此二事者，世間聞見。意行發念，無見聞者，此是內事。眾行為意釘所繫縛。如人欲行身三：殺、盜、婬慾。發口之四過：妾言、綺語、惡口、兩舌。先心計挍、然後施行。是故繫於意釘，不在身口也。於是世尊即說偈曰：
意中熟思惟，然後行二事。
揚慚於身口，未曾愧心意。
先當慚於意，然後恥身口。
此二不離身，亦不能獨行。
於是阿闍世王聞佛說法，啼泣悲感。佛問王曰：何為啼耶？王答佛曰：為眾生無智，不解三事，常有折減，是故悲耳。此眾生等但謂身口為大，不知意為深奧。如人殺生、偷盜、婬泆，天下盡見。口行四事，天下所聞。意家三事，非耳所聞，非眼所見。是故眾生以眼見耳聞為大。今佛說乃知心意為大，身口為小。以是故身口二事繫於意釘。如多舌女欲謗毀佛，先心思念，當以繫杅起腹，在大眾中說是謗事。故知意大身口小也。佛言：善哉，善哉！大王善解此事，常當學此意大身口小事。說是法時，八千比丘漏盡意解，二百比丘得阿那含道，四百比丘得斯陀含道，八百比丘得須陀洹道，八萬天人得法眼淨，十萬人及非人皆受五戒，二十萬鬼神受三自歸。
又生經云：爾時世尊與千二百五十人俱入舍衛城，欲詣波斯匿王宮受請。時有比丘尼名曰暴志，以木盔繫腹，似如懷妊，因牽佛衣：君為我夫，從得有娠。不給衣食，此事云何？時諸大眾天人、釋梵四王、諸天鬼神及國人民，莫不驚惶：佛為一切三界之尊，其心清淨過於摩尼，智慧之明超於日月，獨步三世無能逮者，喻如虛空不可污染，佛心過彼無有等侶。此比丘尼既佛弟子，云何懷惡，欲謗如來？於是世尊見眾會心，欲為決疑，仰瞻上方。時天帝釋尋時來下，化作一鼠，齧繫盔繩，盔即墮地。眾會覩之，瞋喜交集，怪之所以。時國王瞋此比丘尼：棄家遠業，為佛弟子，既不能報恩，反懷妬結，隙大聖乎！即勅掘地為坑，深欲倒埋。時佛解喻，勿得爾也。是吾宿罪，非獨彼殃。乃往過去久遠世時，有賈客賣好真珠，數多圓好。時有一女，諧欲貿之。有一男子遷益倍價，獨得珠去。女人不得，心懷瞋恨。有從請看，復不肯與。心盛遂怒，汝毀辱我。在在所生，當報汝怨。所在毀辱，悔無所及。佛告王等：爾時買珠男子，則我身是。其女人者，則暴志尼是。因彼懷恨，所在生處，常欲相謗。佛說如是，眾會疑解，莫不歡喜。
興起行經云：佛告舍利弗：過去久遠世時，佛名毘婆葉如來，在槃頭摩跋城中。王名槃頭，與群臣仕庶以四事供養如來及眾，終已無乏。爾時城中有婆羅門，名因提耆利，博達梵志四韋典籍，亦知尼揵算術及，教五百童子。大王設會，先請佛及諸大眾。佛見時到往詣王宮，就座而坐。王即下食，手目斟酌種種餚饍。有一比丘，名曰彌勒，時病不行。佛及大眾食已，各還本處。遇梵志山王，見食香美，便興嫉妬意，曰：此髠頭沙門，正應食馬麥，不應食此甘饌之供。告諸童子：汝等見此髠頭道人食於甘美餚饍不？諸童子曰：實見。此等師主亦應但食馬麥。佛語舍利弗：汝知爾時山王婆羅門者，則我身是。爾時五百童子者，今五百羅漢是。爾時病比丘彌勒者，今彌勒菩薩是。我於爾時以興嫉妬罵言：不應食其甘饍，正食馬麥。卿等亦云如是。以是因緣，我及卿等，經歷地獄無數千歲。今雖成佛，爾時殘緣，我及卿等於毘蘭邑故食馬麥九十日。我於爾時不言與佛馬麥，但言與比丘。以是故，我今得食擣麥人。以鄉等加言當與佛麥故，今日卿等食著皮麥耳。
又大乘方便經云：以何緣故，如來及僧在婆羅門毘蘭若聚落三月之中食馬麥耶？佛言：善男子，我於昔時知此婆羅門必捨初始請佛僧心，不給飲食而故往受請。何以故？為彼五百馬故。此五百馬先世中已學菩薩乘，已曾供養過去諸佛。近惡知識，作惡業緣，故墮畜生中。五百馬中有一大馬，名曰日藏，是大菩薩。於過去人中，已曾勸五百小馬發菩提心。為欲度此五百馬故，現生馬中。由大馬威德故，令五百馬自識宿命，本所失心而今還得。我愍彼五百菩薩墮馬中者，欲令得脫離於畜生，是故如來知故受請。是時五百馬減所食麥半分，持施僧。大馬半分奉施如來。爾時大馬為五百馬，以馬音聲而為說法，示教悔過，令當禮佛及比丘僧。說此事已，復作是言：汝等當以所食半分供養於僧。爾時五百馬悔過已，於佛及僧生淨信心。過三月已，其後不久，是五百馬命終生於兜術天上。彼五百天子即從天來，至於佛所。聞說法已，必定得成阿耨菩提。五百馬子於將來世得辟支佛。彼日藏大馬於當來世復得作佛，號曰善調如來。雖食草木土塊瓦礫，大千界中無如是味。爾時阿難心生憂惱：轉輪聖王種，出家學道，如下賤人食此馬麥。我於爾時見阿難心，即與一粒麥，語阿難言：汝嘗此麥味為何如？阿難嘗已，生希有心：我生王家已來，未曾得如是之味。阿難食此麥已，七日七夜無飢渴想。如來復知五百比丘，若食細食，增益欲心：若食麁食，心則不為貪欲所覆。彼諸比丘過三月已，離婬慾心，證阿羅漢果。善男子，為調伏五百比丘，度五百馬菩薩故，如來以方便力受三月食馬麥緣，非是業報。
興起行經云：佛告舍利弗：往昔波羅柰城邊，去城不遠，有多狩邑。中有婆羅門，為王太史，國中第一。有其一子，頭上有自然火鬘，因以為名火鬘。彼首端正，有三十相。梵志典籍，圖書讖記，無事不博。時有一瓦師子，名曰難提婆羅，此云護喜。與火鬘少小親交，心相敬念，須臾不忘。瓦師精進，慈仁孝順。父母俱盲，供養二親，無所乏短。雖為瓦師，手不掘地，亦不使人掘。唯取破墻崩岸鼠壤土等，和以為器，成好無比。若有男子女人欲來買者，不爭價數，不取金銀財帛，唯取穀米供養而已。迦葉如來所住精舍，去邑不遠。與大比丘眾二萬人，俱皆是阿羅漢。護喜語火鬘曰：共見迦葉如來去乎？火鬘答曰：用見此髠頭道人為？真是髠頭人耳，何有道哉！如是至三。後日復語火鬘曰：共至水上澡浴乎？火鬘答曰：可爾。便共詣水澡浴。著衣服已，護喜舉右手遙指示曰：如來精舍，去是不遠，可共暫見？火鬘答曰：何用見此禿頭道人為？何有佛道難得？護喜便捉衣牽不去，火鬘便脫衣捨走。護喜逐後捉腰帶挽曰：可暫共見佛，便即還耶？火鬘復解帶捨走曰：我不欲見此禿頭沙門。護喜便撮其頭牽曰：為一過見佛去來。爾時國諱捉人頭，捉者皆斬。火鬘驚怖，竊心念曰：此瓦師子分死，捉我頭，此非小事。必當有好事，乃使此人分死相捉。火鬘曰：汝放我頭，我隨子去。護喜即放，共詣佛所。護喜禮如來足，於一面坐。火鬘直舉手問訊已，便坐。護喜叉手白迦葉佛言：此火鬘者，多狩邑中太史之子，是我少時親友。然其不識三尊，不信三寶。願世尊開化愚冥，使其信解。火鬘童子熟視世尊，從頭至足，覩佛相好，威容巍巍，諸根純淑調和。以三十二相嚴飾其體，八十種好以為容儀，如娑羅樹華。身猶須彌，無能見頂。面如滿月，光如日明，身色如金。火鬘見佛相好，便心念曰：我梵讖記所載相好，今佛盡有。唯無二事：一、陰馬藏相，二、吐舌舐面相。於是說偈問曰：
所聞三十二，大士之相好，
於此人中尊，唯不覩二事。
豈有丈夫體，猶如馬藏不？
寧有廣長舌，覆面舐頭不？
願為吐舌示，令我決狐疑。
我見乃當知，如經所載不？
於是如來便出廣長舌相以覆其面，上及肉髻，并覆兩耳，七過舐頭。縮舌入口，色光出照大千世界，蔽日月明，乃至阿迦膩吒天。光還繞身七匝，從頂上入。以神足力，現陰馬藏相，令火鬘獨見，餘人不覩。火鬘童子具足見佛三十二相，無一缺減，踊躍歡喜，不能自勝。如來為火鬘說法，止其三業，令行菩薩行。火鬘即禮佛足，長跪白言：我今懺悔，身不可行而行，口不可言而言，意不可念而念。願世尊受我此懺。從今已往，不復敢犯。如此至三。迦葉如來默然受之。火鬘童子、護喜童子俱禮拜退。後自尤責，悔不早聞，失於道利。於是火鬘童子說偈讚護喜曰：
仁為我善友，法友無所貪，
導我以正道，是友佛所譽。
於後二人投佛出家，受具足戒。佛語舍利弗：爾時火鬘童子者，則我身是。火鬘父者，今我父王真淨是。爾時瓦師童子護喜者，我為太子在宮居婇女時，至於夜半，作瓶天子來語我言：日時已到，可出家去為道者是。舍利弗，此護喜者，頻勸我出家，是善知識也。我前向護喜作惡語道：迦葉佛禿頭沙門，何有佛道難得。以是惡言故，臨成佛時，六年苦行，日食一麻一米，大豆小豆。雖受辛苦，於法無益。舍利弗，我六年苦行者，償先緣對畢已，然後得佛。佛語舍利弗：汝觀如來眾惡已盡，諸天人神一切眾生皆欲度之。我猶不免宿對，況復愚冥未得道者！舍利弗，當護身三、口四、意三，當學如是。佛說先世因緣時，萬一千天子得須陀洹道，八千龍等皆受五戒，五千夜叉受三自歸。佛說是已，舍利弗及五百羅漢、阿耨大龍王、八部鬼神，歡喜受行。
頌曰：
惟斯上哲，濫被謀枉。清濁難分，
善人惡網。幽顯冥知，真偽鑒朗。
自觀業對，如空影響。
夫神呪之為用也，拔曚昧之信心，啟正真之明慧，裂重空之巨障，滅積劫之深痾。業既謝遣，黑法潛形。所以累聖式陳，眾靈攸仰。故波旬奉呪於白樹，梵王顯儀於赤畿；七佛揚道於時緣，菩薩陳誠於法會。廣羅經誥，羌難備焉。然陀羅尼者，西天梵音。東華人譯，則云持也。誦持善不失，持惡不生。據斯以言，彌綸一化。依法施行，功用立驗。或碎石拔木，或移痛滅痾。隨聲發而苦除，逐音颺而事舉。或召集神鬼，或駕御虬龍。興雲布感應不窮，其來久矣。
述曰：夫呪是三世諸佛所說，若能至心受持，無不靈驗。比見道俗，雖有誦持，無多功効，自無志誠，謗言無徵。或有文字譌㬱，或有音韻不典。或飲噉酒肉，或雜食葷辛，或室宇污穢，或浪談俗語，或衣服不淨，或處所不嚴。致令鬼神得便，翻受其殃。若欲懺悔，先立道場，懸繒幡蓋，燒眾名香。四門護淨，禁止雜人。隨其出入，每須澡浴。多覓和香，口內常含。至誠殷重，自責己躬。愧謝十方一切賢聖，然後普為四生六趣。心心相續，剎那匪懈。如是懇已，定驗不疑。故菩薩善戒經云：菩薩為破眾生種種惡故，受持神呪。有五法不得為：一、不食肉，二、不飲酒，三、不食五辛，四、不婬，五、不淨之家不在中食。菩薩具足如是五法，能大利益無量眾生。諸惡鬼神諸惡毒病，無不能治。
千轉陀羅尼神呪，釋迦牟尼佛說。此呪出於西梵，由來盛傳。至隋大業初，東都雒陽翻經館笈多三藏譯出此呪，以惠遣學士。釋彥琮法師，即傳譯之領袖也，初獲此本，通布華夷。時有長安延興寺玄琬律師、弘法寺靜琳法師等，並是道光日下，德振通賢，創獲流布，洗蕩瑕累。即於別院仍建道場，每至肇春，為受戒沙彌及餘道俗相續不絕，靈相重疊。至今五十餘年，時漸譌㬱，恐後人不知本末，故委具述之。然大集諸經及陀羅尼集十卷，廣明雜呪，不煩具錄。今且逐要時濟所須，意存滅罪除障，出四十餘首。除病濟貧，護生延命，雜術之徒，亦略述二十餘。或此處無文，西域有本，三藏口傳要用呪者，亦翻出三五，傳之流行。餘之不盡者，冀尋大本。佛說呪曰：
此呪功能，千劫聚集業障，一時誦已，皆盡去盡，便獲千佛所集善根。當得背於千劫流轉中生老病死邊際。轉此生已，見千轉輪王。欲生清淨佛國者，晝三夜三，一一時中各誦二十一遍。至二十一日。如其所欲，即得如意。我見金色佛像、菩薩形像，即是先相。命終已後，便生菩薩大集會中。
此阿彌陀呪，若欲讀誦者，諸口傍字皆依本音轉言之。無口者依字讀。仍須師授之，聲韻合梵，輕重得法。依之修行，剋有靈驗。
此之神呪，先已流行。功能利益，不可說盡。於晨朝時，用楊枝淨口，散華燒香，佛像前胡跪合掌，口誦七遍，若二七、三七遍。滅四重五逆等罪，現身不為諸橫所惱，命終生無量壽國。又此呪能轉女身令成男子。今別勘梵本，并問真婆羅門僧等，此呪威力不可思議。但旦暮午時各誦一百遍，能滅四重五逆，拔一切罪根，得生西方。若能精誠滿二十萬遍，則菩提芽生，得不退轉。誦滿三十萬遍，則面見阿彌陀佛，決定得生安樂淨土。
又陀羅尼雜集經云：爾時世尊告諸比丘：今當為汝演說西方安樂世界，今現有佛號阿彌陀。若有四眾能正受持彼佛名號，以此功德，臨欲終時，阿彌陀佛即與大眾往此人所，令其得見。見已，尋生慶悅，倍增功德。以是因緣，所生之處永離胞胎穢欲之形，純處鮮妙寶蓮華中，自然化生，具大神通。十方河沙諸佛皆共讚彼安樂世界所有佛法不可思議，神通現化種種方便不可思議。若有能信如是之事，當知是人不可思議，所得業報亦不可思議。其國號曰清泰聖王。所住其城縱廣十千由旬，於中充滿剎利之種。阿彌陀佛父名月上轉輪聖王，其母名曰殊勝妙顏，子名月明，奉事弟子名無垢稱，智慧弟子名曰慧光，神足精勤名曰大化，爾時魔王名曰無勝，有提婆達多名曰勝寂。阿彌陀佛與大比丘六萬人俱。若有受持彼佛名號，堅固其心，憶念不忘，十日十夜，除捨散亂，精勤修集念佛三昧，受持讀誦此鼓音聲王大陀羅尼。十日十夜，六時專念，五體投地，禮敬彼佛，堅固正念，悉除散亂。若能令心念念不絕，十日之中必得見彼阿彌陀佛，并見十方世界如來及所住處。唯除重障鈍根之人，於今少時所不能覩。一切諸善皆悉迴向，願得往生安樂世界。垂終之日，阿彌陀佛與諸大眾現其人前，安慰稱善。是人即時甚生慶悅。以是因緣，如其所願，尋得往生。佛告諸比丘：何等名為鼓音聲王大陀羅尼？吾今當說，汝等善聽。唯然受教。於時世尊即說呪曰：
此是阿彌陀鼓音聲王大陀羅尼。若有比丘、比丘尼、清信士女，常應至誠受持讀誦，如說修行。行此持法，當處閑寂，洗浴其身，著新淨衣，飲食白素，不噉酒肉及以五辛，當修梵行。以好香華供養阿彌陀如來及佛道場大菩薩眾。常應如是，專心繫念，發願求生安樂世界，精勤不怠，如其所願，必得往生。
七佛所說神呪經云：爾時文殊師利菩薩所說陀羅尼，名閻摩兜。現在病苦，悉得消除，能却障道，拔三毒箭。九十八使漸漸消除，滅度三有流，現身得道。即說呪曰：
誦此呪三遍，縷五色，結作二結繫項。此陀羅尼，四十二億諸佛所說。若諸行人能書寫讀誦此呪者，現世當為千佛所護。此人命終以後，不墮惡道，當生兜率天上，面覩彌勒。又有眾生能修行此呪者，斷食七日，純服牛乳；中時一食，更無雜食。一日夜六時懺悔，先所作億千姟劫所有重罪，一時都盡。得見千佛手摩其頭，即與授記。宿罪殃惡，悉滅無餘。
願見彌勒佛呪：西國三藏口授得之。
觀世音隨心呪：
請觀世音大勢至菩薩呪法陀羅尼呪經云：佛在舍衛國時，有夜叉，五頭，面黑如墨，而有五眼。拘牙上出，吸人精氣。眼赤如血，兩耳出膿，鼻中流血，舌噤無聲，食化麁澁，六識閉塞，為鬼所致。人民被害，以命投佛。遂令請觀世音菩薩除去毒害。一名請觀世音菩薩消伏毒害陀羅尼呪經。此乃南宋時外國舶主竺難提譯出。經云：一切眾生有三毒畏，死畏，病畏，破梵行畏；作十惡業，牢獄繫閉，水火鬼神所逼惱畏。皆當歸依觀世音菩薩。是故娑婆世界皆號為施無畏者。有灌頂章句陀羅尼神呪，畢定吉祥，聞者獲益。若欲誦者，持齋奉戒，不往女人穢念室處。唯專念十方諸佛及七佛、觀世音菩薩。一心誦持，現身得見觀世音菩薩，諸願成就，後生佛前，長與苦別。或於三七日、七七日，初立道場，應六齋日，建首莊嚴，香泥塗地，懸諸幡蓋。安佛南向，觀世音像別置東向。日別楊枝淨水，燒香散華。行者當十人已還作之。恐多嬈亂，應西向席地。地若卑濕，安低脚床。當脫淨衣，左右出入，洗浴竟，著淨衣服。當日日盡力供養。若不辦者，初日不可無施。既安畢已，各執香鑪，一心一意，向彼西方，五體投地。使明了音聲者，唱請十方、七佛、觀音、大勢至菩薩等：我今已具楊枝淨水，惟願大慈哀愍攝受。願救我厄，放大光明，滅除癡闇，來至我所，施我大樂。我今稽首，歸依奉請。後復一心清淨其意，專念西方觀音、大勢至，誦呪七遍云：
若能潔淨身心，善誦此呪，感得觀音大士至。大慈大悲，游戲神通，來於五道，常以善習普救一切離生死苦，得安樂處，脫諸煩惱，到涅槃岸。第二，更稱三寶名字，誦破惡業障罪呪云：
南無佛陀，南無達摩，南無僧伽，南無觀世音菩提薩埵摩訶菩提薩埵，大慈大悲。惟願愍我救護苦惱，亦救一切怖畏眾生，令得大護。
佛言：若四部弟子受持觀世音菩薩名，誦此神呪一遍至七七遍，身心安隱，一切業障如火燒薪，永盡無餘，乃至三毒，亦得消伏。如經廣說。第三，更稱三寶名，誦六字章句呪云：
佛言：若四部弟子受諸苦惱，一日至十日，一月至五月，淨心係念，歸依三寶，三稱觀世音名，誦持此呪，一切禍對，無不遠離，解脫眾惱，今世受樂，後生見佛。此呪乃是十方三世諸佛所說，常為諸佛諸大菩薩之所護持。若有聞者，如說修行，罪垢消滅，現身得見八十億佛，皆來授手，即得無忘旋陀羅尼。若有宿罪及現造惡極重業者，夢中得見觀世音菩薩，如大猛風吹於重雲，得離罪業，生諸佛前。第四，更為說灌頂吉祥陀羅尼呪云：
若有男子女人聞是經呪，受持書寫，讀誦解說，即超越無量阿僧祇劫生死之罪。消伏毒害，不與禍對，乃至具足善根，生淨佛國。
案西域傳：南海之濱有山寺，觀世音菩薩常止其中。隨有念者，隨應如響，無不感赴。若至山寺斷食七日，即見聖者，親為說法。良以斷食心猛，故使感見通明。如上行法，斷食亦爾。
東方最勝燈王如來經云：東方去此百千億佛剎，過已有一佛剎，名無邊華世界。彼世界中有一佛，名最勝燈王如來。現在逍遙說法。遣二菩薩來此娑婆世界：一名大光菩薩，二名甘露光菩薩。佛言：汝等二菩薩往向娑婆世界。彼有一佛，名釋迦牟尼，將此陀羅尼章句說，為諸眾生故，安樂故，功德故，增益故，名聞故，生力故，隨所意行故，所受樂故，不擾亂故，不殺眾生故，為𢺠護故。而說呪曰：
爾時彼二菩薩受持此陀羅尼已，譬如壯士屈申臂頃，至釋迦牟尼所。恭敬禮已，具申來意，作是言：或被諸鬼神惱害，或被諸雜毒害，或蠱道病，或有死屍病，或有熱病，自餘種種擾亂鬼病，而最勝燈王如來遣我等將此陀羅尼呪來，為諸眾生作利益故，而說前呪。爾時佛告阿難言：汝持此呪，為他解說，宣通流布。佛出世難值，此呪復甚難聞。若有人能受持此陀羅尼者，火不能燒，刀仗不傷，諸毒不害，縣官不殺，梵天不恚。彼人七世常知宿命。此呪過去七十七億諸佛所說。若有人毀謗此呪者，即是毀謗彼等諸佛。若有鬼神不敬重此呪者，或與我奪某甲威力者，或已呪奪不還者，彼鬼神頭破作七分。爾時釋迦牟尼佛告諸比丘：我今亦說陀羅尼章句，為利益眾生故，增長功德故，增長威德故，增長色故，增長名聞故，增長力故，隨意受樂故，隨行受安樂故，不擾亂故，不殺害故，守護故。而說呪曰：
爾時佛告阿難：汝持此呪，為他解說，宣通流布。佛告阿難：聞此陀羅尼，復倍甚難。若有人能受此呪，復倍為難。若有人能受持讀誦，能為他人宣通解說，彼人能知未來二十一世之事。此陀羅尼，過去九十九億諸佛所說。若有人毀謗不信行者，彼人則為毀謗過去諸佛。若有人受持此呪，結戒守護作法，尚能令彼枯樹生枝柯華葉果子，何況有識眾生受持此呪而不差者，無是處耶！歸命一切諸佛，願我成就此呪，莎婆訶。爾時世尊復說呪曰：
爾時世尊告阿難言：若有人受持此呪，為他宣通，彼人得知二十八世之事。此陀羅尼，過去殑伽河沙諸佛所說。若有人毀謗此呪，則是毀謗彼等諸佛，則為捨彼諸佛。一切諸天龍、鬼神、縣官、劫賊、諸毒蠱等皆不能害，一切諸惡疾病亦不能害，唯除宿殃所造業報。。
大方等經：七佛說滅罪呪：
右此二呪，諸佛共說。功能利益，滅罪除障，備在經文，不可具說。
新翻大般若經第五百七十一第六分云：爾時最勝天王復白佛言：諸菩薩摩訶薩行般若波羅蜜多，修何等行，護持正法？佛告最勝天王：當知若菩薩摩訶薩行深般若波羅蜜多，行不違言，尊重師長，隨順正法，調柔，志性純質，諸根寂靜，遠離一切惡不善行，修習善根，名護正法。天王當知，若諸菩薩摩訶薩行深般若波羅蜜多，修身語意三業慈悲，不拘利譽，持戒清淨，遠離諸見，名護正法。天王當知，若菩薩摩訶薩行深般若波羅蜜多，心不隨愛、恚、怖、癡行，名護正行。修習慚愧，名護正法。說法修行，皆如所聞，名護正法。天王當知，三世諸佛為護正法，說陀羅尼，𢺠護天王及人王等，令護正法久住世間，與諸有情作大饒益。陀羅尼曰：
天王當知，此大神呪能令一切人非人等皆得安樂。此大神呪，三世諸佛為護正法及護一切人非人等令得安樂，以方便力而當說之。是故天王及人王等為護正法久住世故，自身眷屬得安樂故，國土有情無災難故，各應精勤至誠誦念。如是則令怨敵災難魔事法障，皆悉銷滅。由斯正法久住世間，與諸有情作大饒益。云云。
五百七十八第一般若理趣分云云：爾時如來即說神呪：
如是神呪，三世諸佛皆共宣說，同所護念。能受持者，一切障滅，隨心所欲，無不成辦，疾證無上正等菩提。爾時如來復說神呪：
如是神呪，是諸佛母。能誦持者，一切罪滅，常見諸佛，得宿住智，疾證無上正等菩提。爾時如來復說神呪：
如是神呪，具大威力。能受持者，業障消除，所聞正法總持不忘，疾得無上正等菩提。
此下三呪，西京興善寺大唐翻經僧玄摸法師於波頗三藏及餘大德婆羅門所，口決正得。諸經先無正本，舊依婆羅門所翻得，為文訛略，不依正梵，故更譯之。雖有減，不勞致惑。
第一大般若呪云：
此呪功德，諸經具說。受法別傳，呪句二十七，字六十二。今譯得一百七十一字。字有加減，不須驚怪。西方大德具正斯文。受持此呪者，須造一軀般若母像。當取無子楮木作。像端坐，種種莊嚴，展右手。用齋日，造像匠須持八戒齋法。彩色中不得用膠，只得用胡桃油、熏陸香及乳汁等。欲持此呪者，香泥塗地，須新瓦瓶八口。須時華散著道場所，并插著瓶。瓶中著八種漿：石榴、葡萄、乳汁、酪、蜜、石蜜、甘蔗等漿。并作種種素食，分作八分。燒種種名香，供養形像。并然八支蘇燈。其誦呪人著淨潔衣，持戒七日。以前日夕，燒香禮拜，誦呪滿一萬遍。過七日後，一日斷食。於此日夜誦呪滿八千遍，下前飲食。行此法時，於夢中見般若母像，隨願皆得成就。
第二滅罪招福呪：
若善男子善女人，能有讀誦此呪，晝夜精勤，勿令忘失。於晨朝時，先淨澡浴。若不澡浴，當淨嗽口，澡洗手面。善持此呪，現身即得十種果報：一者、身當無病。二者、恒為十方諸佛憶念。三者、一切財物衣服飲食自然充足，常無乏少。四者、破一切怨敵。五者、能使一切有情者皆生慈心。六者、一切蠱毒熱病不能侵害。七者、一切刀杖不能為害。八者、一切水難不能為溺。九者、一切火難不能燒害。十者、不受一切橫死。復得四種果報：一者、臨命終時得見十方無量諸佛，二者、永不墮地獄，三者、不爲一切禽獸所啗，四者、命終之後生無量壽國。若有在家出家犯四重五逆，必能依法，潔淨身心，讀誦此呪一遍乃至多遍，一切根本重罪悉得除滅，除不至心。
第三禮佛滅罪呪亦名佛母呪：
此呪十俱胝諸佛所說。。我今亦爲憐愍一切眾生。持此呪者，能令一切瞋惡眾生皆悉歡喜。若能日日三時誦呪禮拜者，勝禮千萬俱致諸佛功德。命終之後，得生西方無量壽佛國。前翻本云：臨命終時得諸佛來迎。未來賢劫千佛，一一皆得親承供養。但有人能常誦此呪者，最是不可思議。
佛說護諸童子陀羅尼呪經，。後魏三藏菩提流支譯。爾時如來初成正覺。有一大梵天王來詣佛所，敬禮佛足，而作是言：
南無佛陀耶，南無達摩耶，
南無僧伽耶。我禮佛世尊，
照世大法王，在於閻浮提。
最初說神呪，甘露淨勝法，
及禮無著僧，已禮牟尼足，
即時說偈言：世尊諸如來，
聲聞及辟支，諸仙護世王，
大力龍天神，如是等諸眾，
皆於人中生。有夜叉羅剎，
嘗喜㗖人胎，非人王境界，
強士所不制，能令人無子，
傷害於胞胎。男女交會時，
使其意迷亂，懷妊不成就。
或歌羅安浮，無子以傷胎，
及生時奪命。皆是諸惡鬼，
爲其作嬈害。我今說彼名，
願佛聽我說。
第一名彌酬迦，第二名彌伽王，第三名騫陀，第四名阿波悉魔羅，第五名牟致迦，第六名摩致迦，第七名闍彌迦，第八名迦彌尼，第九名棃婆坻，第十名富多那，第十一名曼多難提，第十二名舍究尼，第十三名揵吒波尼，第十四名目佉曼荼，第十五名藍婆。此十五鬼神，常游行世間，為嬰孩小兒而作於恐怖。我今當說此諸鬼神恐怖形相，以此形相，令諸小兒並生驚畏。彌酬迦者，其形如牛。彌伽王者，其形如師子。騫陀者，其形如鳩摩羅天。阿波悉摩羅者，其形如野狐。牟致迦者，其形如獼猴。摩致迦者，其形如羅剎女。闍彌迦者，其形如馬。迦彌尼者，其形如婦女。黎婆坻者其形如狗。富多那者，其形如猪。曼多難提者，其形如猫兒。舍究尼者，其形如烏。揵吒波尼者，其形如雞。目佉曼荼者，其形如薰狐。藍婆者，其形如蛇。此十五鬼神，著諸小兒，令其驚怖。我今當復說諸小兒怖畏之相。彌酬迦鬼著者，令小兒眼睛迴轉。彌迦王鬼著者，令小兒數數歐吐。騫陀鬼著者，令小兒其兩肩動。阿婆悉魔羅鬼著者，令小兒口中沫出。牟致迦鬼著者，令小兒把拳不展。摩致迦鬼著者，令小兒自齧其舌。闍彌迦鬼著者，令小兒喜啼喜笑。迦彌尼鬼著者，令小兒樂著女人。黎婆坻鬼著者，令小兒現種種雜相。富多那鬼著者，令小兒眠中驚怖啼哭。曼多難提鬼著者，令小兒夜閒喜啼喜笑。舍究尼鬼著者，令小兒不肯飲乳。揵吒波尼鬼著者，令小兒咽喉聲塞。目佉曼荼鬼著者，令小兒時氣熱病下痢。藍婆鬼著者，令小兒數噫數噦。此十五鬼神以如是等形，怖諸小兒，及其小兒驚怖之相，我皆已說。復有大鬼神王，名旃檀乾闥婆，於諸鬼神最為上首。當以五色線，誦此陀羅尼，一遍一結，作一百八結。并書其神鬼名字，使人齎此書線，語彼使言：汝今疾去，行速如風。到於四方，隨彼十五鬼神所住之處，與旃檀乾闥婆大鬼神王，令以五綵縛彼鬼神。兼以種種美味飲食、香華、燈明及以乳粥供養神王。爾時大梵天王復白佛言：世尊，若有女人不生男女，或在胎中失壞墮落，或生已奪命。此諸女等欲求子息保命長壽者，常當繫念修行善法。於月八日、十五日受持八戒，清淨洗浴，著新淨衣，禮十方佛，至於中夜，以少芥子置己頂上，誦我所說陀羅尼呪者，令此女人即得如願。所生童子，安隱無患，盡其形壽，命不中夭。若有鬼神不順我呪者，我當令其頭破為七分，如阿棃樹枝。即說護諸童子陀羅尼呪曰：
世尊，我今說此陀羅尼呪，護諸童子，令得安隱，獲其長壽故。爾時世尊一切種智即說呪曰：
世十五鬼神常食血肉。以此陀羅尼呪力故，悉皆遠離，不生惡心。令諸童子，離於恐怖，安隱無患，處胎初生無諸患難。誦此呪者，或於城邑聚落，隨其住處，亦能令彼嬰孩小兒長得安隱，終保年壽。南無佛陀，成就此呪，護諸童子，不為諸惡鬼神之所嬈害，一切諸難，一切恐怖，悉皆遠離。蘇婆訶。時此梵天聞說此呪，歡喜奉行。
陀羅尼集經：佛說止女人患血至因陀羅尼呪曰：
若行此法，須用緋線為繩，呪七遍，作七結，繫腰，血即止。治宣下血。
佛說婦人產難陀羅尼呪：
行此呪法者，呪油七徧塗產生所，兒即易出。
佛說除災患諸邪惱毒呪：
行此法用者，須黑羊毛繩呪七徧，繫左臂。若無羊毛，用皂線亦得。若患熱病，三四日，呪黑線繫左臂。若患頭痛，誦呪七徧，以手摩之。若患耳聾，呪木七徧，塞之。若牙痛，呪楊枝七徧，嚼之。若患腹痛，呪鹽湯七徧，服之。若患產難，呪黑線七徧，繫其咽，兒即易生。若患宿食不消，以手呪摩，即便吐下。若患餘災難，即能護身，不畏水火刀兵毒獸，一切諸惡悉不能害。除不用心，不慎口味，穢惡不淨者，即無神驗。
佛說多聞強記陀羅尼呪：
佛告阿難：若行此法，汝取婆囉彌、支多翅、畢鉢梨，三物合，清晨呪滿一千徧，以酥蜜和服，即得一聞受持。
觀世音菩薩行道求願陀羅尼呪：
行此之法，於觀世音像，以香泥塗地，香華供養，日夜六時誦之，於一時中誦滿百二十徧。隨其所求，觀世音菩薩以其行人應現其身，令其得見，所求皆得如願本心。
乞雨陀羅尼呪。大雲經云：爾時世尊神通力故，起四黑雲，甘雨俱徧。興三種雲，謂下中上。發甘雨聲，如天伎樂，一切眾生之所樂聞。爾時世尊即說呪曰：
若有諸龍聞是呪已不降甘雨者，頭破作七分。
止齒痛陀羅尼呪：
南無佛，南無法，南無比丘僧，南無舍利弗兜樓，摩訶目連比丘，南無賢者覺意，名聞徧十方。北方揵陀摩訶衍山，彼有蟲王名羞休無得，在其牙齒。彼當遣使者，莫敢食其牙齒。及在牙根、牙中、牙邊。蟲若不速下器中，頭破作七分，如鳩羅勒繕。梵天勸助是呪。南無佛，今我所呪即從如願。若行此法，以淨水含呪一徧，便吐器中，即止。
若欲種時，取種子一升，呪二十一徧，以毂著大種種子中種之，終不被蟲食。無有災蝗。
呪田土陀羅尼：
若恐田苗不好者，以此陀羅尼呪土一斛，滿二十一徧，以土散穀上，并令諸惡鬼不得吸此穀精稼。食此穀者，頭破作七分。能除一切災蝗，諸惡不起。
呪蛇蠍毒陀羅尼：
以此陀羅尼呪之三七。呪一七徧與水一口，呪三徧與水三口，即愈。
療百病諸毒陀羅尼呪：
行此法者，當用白縷，誦一徧結一結，誦七徧結七結。若有病苦者，繫著咽下，百病諸毒，悉得除愈。
觀世音菩薩說滅罪得願陀羅尼呪：
若行此法，於觀世音菩薩像前燒好沈水香，至心懺悔，於六時中禮誦行道，時時中各誦三徧。能滅無始已來一切罪業，獲大功德，不可思議。欲求所願，如願必得。
觀世音菩薩說除卒得腹痛陀羅尼呪：
若人卒得腹痛病困，宜急呪鹽水三徧，令腹痛者飲之，其痛即差。
觀世音菩薩說除中毒乃至已死陀羅尼呪：
若人被諸雜毒中毒欲死，若已死者，急以此呪呪於耳中即差，縱暴死還酥。
觀世音菩薩說除種種癩病乃至傷破陀羅尼呪：
若人癩病，若白癩，若赤癩，至誠懺悔，行道常誦，即差。若狂嚙齒，若身瘡病，若被刀箭傷瘡破壞，以此神呪呪土塗上，即差。
觀世音菩薩說呪五種色菖蒱服得聞持不忘陀羅尼呪：
於觀世音菩薩像前燒上沈水香，至誠呪白菖蒲根，滿八百徧，服之，得聞持不忘。自外黑、赤、青、黃四種菖蒲，亦有別呪。文煩不述。
療腋臭鬼呪：
若行此法，用石灰三升，苦酒三斗，槃上和。呪三七徧，團之，更互易替。男安左腋下，女安右腋下，即差。
療瘧病鬼呪：
若行此法，須五色縷線，呪作七結。若痛，從頭下先繫項，繫脚，手，令大急之。呪水三徧𠹀之，即差。
療不得下食鬼呪：
須呪水七徧，與病人飲之，無過三五度，即差。
佛說神水呪療一切病經：
此是佛說神呪，隨呪井池河泉，呪之三徧，飲者百病皆除。
觀世音菩薩說隨願陀羅尼呪：
行此法者，應須潔淨三業，在於淨處，佛堂塔院，專精禮拜，遶塔誦是陀羅尼滿一萬二千徧，當見觀世音菩薩，一切所願隨意皆得也。
佛說呪泥塗兵陀羅尼：
若有人欲入賊中，呪泥三徧，以塗其身。若塗幢麾幡鼓角伎樂，必能得勝。若為毒蟲所嚙，若有被毒，若身有腫處，以呪泥塗之，用青黛規院其上，即差。
頌曰：
沈痾誠已久，痼病實難痊。
四魔恒相嬈，六賊競來牽。
困厄無人救，惟忻大慈憐。
遙愍愚心網，振錫遠乘煙。
授茲甘露藥，邪見莫能先。
消災除業累，拔濟苦相煎。
恩流振玄教，並利該大千。
自非神呪力，何能益延年。
