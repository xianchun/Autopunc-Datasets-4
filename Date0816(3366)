入院，指三門，此個大解脫門，是離見超情，無欲無依底人之所住處。咄！且居門外。指法座，諸法空為座，處此為說法。乃云：也要頭上安頭。便陞座，遂拈香云：此一瓣香，恭為今上皇帝祝延圣壽，萬歲！萬歲！萬萬歲！恭愿圣明逾日月，睿算等乾坤。
又云：此一瓣香，奉為判府安撫太中洎合府尊官，伏愿永佐明君，長居祿位。復拈香顧視大眾云：還知落處麼？劫石固來終有壞，此心毒恨恨難忘。奉為見住明州天童景德禪寺密庵大和尚以醻法乳。遂就座云：善舞太阿劍，必無傷手厄；能捋猛虎須，須有轉身策。莫有不傷鋒犯手底麼？
僧問：衣盂昔日親傳得，籍籍聲名冠四川，無限人天俱側耳，請師一句祝堯年。
師云：巫山十二峰。
進云：皇圖祝贊人皆委，使旆臨筵事若何？
師云：清風來未休。
進云：伯牙不遇子期老，高韻那能徧九垓？
師云：塞斷耳根。
進云：向上一路，千圣不傳。黃梅因什麼半夜傳衣？
師云：一時不著便。
進云：既有七百高僧，為什麼衣鉢分付盧行者？
師云：多少人眼熱。
進云：明上座趁到大庾嶺頭，為什麼提掇不起？
師云：非但明上座。
進云：明上座道：某甲不為衣來，特為法來，乞行者指示。此意如何？
師云：未是好心。
進云：只如行者道：不思善，不思惡，正恁麼時，那個是明上座本來面目？明便悟去。還端的也無？
師云：三生六十劫。
進云：見月休觀指，歸家罷問程。
師應聲云：如何是你家？僧禮拜。
師云：卻也相似。乃云：霧鎖長空，風生大野，韶光溢目，萬匯敷榮，罷游百城，直登寶所。是故道，我本無心有所希求，今此寶藏，自然而至，上是天，下是地，且道寶藏在什麼處？這見得便見，判府安撫秉造化權，持公正論，向毛錐子上點出住山鈯斧，直得有眼者見，有耳者聞，聞見歷然，以何為驗？以主丈卓云：欲明少室無私句，便是黃堂利物心。
復舉：麻谷問臨濟：大悲千手眼，那個是正眼？濟云：大悲千手眼，那個是正眼？谷拽濟下禪床卻坐。濟近前云：不審。谷擬議，濟卻拽谷下禪床卻坐，谷拂袖便出。
師云：二大老機如掣雷，眼似流星，未免被傍觀覷破。且道誰是傍觀者？良久，云：久立尊官，伏惟珍重！
謝知事頭首上堂：扶持臨濟正法眼，出手還它勇毅人，利物應機全體用，叢林又見一番新。
上堂，舉：心月孤圓，光吞萬象，光非照境，境亦非存，光境俱忘，復是何物？
師云：先圣一期慈悲，未免拖泥帶水。臥龍即不然，光境俱忘，切忌喚鐘作甕。
上堂：隔山見煙，便知是火；隔見角，便知是牛。乃拈拄杖云：這個不隔一絲毫，必竟喚作什麼？有時倚向古屏畔，任使丹青入畫圖。
密庵訃音至，上堂：客從南方來，報我天童老，撞破太虛空，全身入荒艸。而今子細思量，令人哭不成哭，笑不成笑，寥寥目斷千峰曉。
解夏小參：未離兜率，已降王宮；未出母胎，度人已畢。已是起模畫樣了也，那堪乘日輪香象示生王宮？半夜逾城，六年苦行。至於布漫天網，垂萬里鉤，打鳳羅龍，隨方任器，如印傳印，似空藏空，全提本地風光，揭示正法眼藏，大似旁若無人，至令守株待兔之流以為實然，殊不知我王庫內無如是刀。利根上智之士，終不向許咂噉滋味，求覓解會，進前退後持擇論量，向上向下盡底踏翻，赤手拏空，羅籠不住，呼喚不回。簸土撮兒當自由，掃蕩從前知解，掀翻路布葛藤，己靈不重，圣亦不求，無依無欲，無喜無憂。一向恁麼冷啾啾，徒悠悠，不如據見定，向平田淺艸拋三放兩，且任隨流入流。而況否極泰來，春風滿野，韶光溢目，萬匯發輝，拍拍是令，物物惟新。達磨九年面壁，搏量未就，至今厥疾弗瘳。臨濟雖具只眼，等閑未可同謀。惟有主丈子，卓一下，云：有來由，氣憤憤，布縵天網，垂萬里鉤，羅龍打鳳，拳踢相酬，彼彼分緇定素，只貴知慚識羞。為什麼如此？大海若知足，百川應倒流。
復舉：睡龍和尚一日上堂，拈起拄杖云：二十年住山，全得者個氣力。時有僧問：和尚得它什麼力？龍云：過溪過嶺，東拄西拄。後招慶聞，云：我則不恁麼道。僧云：和尚作麼生道？慶將杖下地拄行。
師云：睡龍好條拄杖，可惜龍頭蛇尾。更得招慶隨後打摟摗，大似畫虎添斑。當時待它道：和尚得它什麼力？拈拄杖便擲，管取拏云霧。
上堂：向上向下，全提半提，風行艸偃，斗轉星移，總是諸方普請邊事。秀峰個只是多年上大人，丘乙巳。拈起則乾坤失色，放下則瓦礫生光，不拈不放又作麼生？卓拄杖，下座。
上堂：首夏初臨，薰風乍扇，急景如梭，萬化千變，惟有拄杖子，黑輪皴，沒思算，解道廚庫揖僧堂，三門朝佛殿。
精神，著些眼腦，覷看是什麼道理？參禪漢，若自無瞥地分，參來參去，參到彌勒佛下生，只贏得個肚熱鬧。若真實以參學為要，但只向他古人一言一句，一機一境，崖靠將去，自然恰恰相當，有個奮發時節。
只如長慶和尚參個驢事未了，馬事到來，向雪峰、玄沙會坐破幾個蒲團。一日，卷簾眼豁開，不覺漏逗，便道：也大差！也大差！卷起簾來見天下。有人問我解何宗，拈起拂子劈口打。似此，豈不驚群動眾，且非小根小器之所能為。除是不鳴，鳴則九霄之間定矣。回視尋常，室中為兄弟舉個話頭了，撐眉怒目，下喝下拍，做盡萬千伎倆，寧不面熱汗下，有愧它先賢？分明向道：潭又不見，龍又不現。子親到龍潭，直然領略得，早是拖泥帶水，那堪踏步向前求覓解會，轉疏轉遠。有時又向道：魯祖見僧使；向道擬向即乖，又更腦板；道個不擬爭知是道，轉見四棱踏地。事不獲已，不顧傍觀，盡情剖露，道個道不屬知，不屬不知，知是妄覺，不知是無記。若達不疑之道，如太虛空，豈可強是非耶？者個便是十八上解作活計底，一欵子招狀了也。
是故寒山子見徹平常心，便道：吾心似秋月，碧潭清皎潔，無物堪比倫，教我如何說？龐居士見徹平常心，便道：心如境亦如，無實亦無虛。有亦不管，無亦不拘。不是圣賢，了事凡夫。是謂一錯百錯，無乃錯之甚矣。
戢庵大居士動靜可觀，容止可法，雖居富樂，而富樂無惑，存誠妙道，兢兢業業，念念無間，不肯自欺。直以大休大歇，到不疑之地，為期登泰山，還它有力大人也。蒙索鄙語，不覺許多葛藤，只欲發居士大笑一回子。且道笑個什麼？三賢尚未明斯旨，十圣那能達此宗？
行腳漢，出叢林，入保社，風塵艸動，鑒在機先，猶為不唧，那堪依它作解，存知見，懼得失，如之若何，何止白云萬里？是故先圣道：舉不顧，即差互。豈非大張羅網，千人萬人中摝撈一個半個以為種艸力量漢，眼卓朔地，法燭才點，當下便發，無你近傍處。做它曹溪門下客，卻須如是履踐，如是操持，逗到崖崩石裂，猶是半提邊事。江西辯禪人從游既久，器識超卓，念念以克證為期，可謂本色道流也。袖軸求語，愚以退閑養疴，事不獲已，因為葛藤云。
教外別傳之旨，徧布群機之中。而群靈具此真心，威德自在，全體作為，光明炟赫，晝夜無間，而不覺知。自作障蔽，揚在腦後，卻向他方問佛問祖，覓禪覓道，是故名為可憐憫者。不見古德道：汝但無心於事，無事於心，自然虛而靈，空而妙，若毫端許言之本末，皆為自欺。
先圣垂慈愍物，當頭揭示，只欠個性燥勇猛，離心意識，出凡圣路，全機領略，一念不生，前後際斷，仰不愧天，俯不愧地，蕩蕩無拘，熱則乘涼，寒則向火，至於饑湌渴飲，復有何事？不見龐居士道：日用事無別，惟吾自偶諧。頭頭非取舍，處處勿張乖。朱紫誰為號？丘山絕點埃。神通并妙用，運水及般柴。
雖則盡力描畫出來，未免喚鐘作甕。虛堂居士天姿灑落，存誠妙道，徧謁當世宗師，間以法義，數相往來，袖軸炷香云：者回被肯堂老詰云：你開口便是業識。某更無開口處，卻自嘆息許多時用意參禪，枉了心力。
愚乃合掌告之曰：慚愧！慚愧！見義不為，見成槌揳，因行掉臂也。借一槌，直饒未開口，也是業識了也。如何道得恰好去？速道！速道！
止止不須說，我法妙難思。諸增上慢者，聞必不敬信。已是成痕成迹那堪將青黃碧綠彩畫虛空，添得一場熱鬧，向曹溪門下天地懸殊。要得相當，只向止止不須說，我法妙難思處，冷地捋下面皮，自笑一回。子是真勇猛，是真精進，是名真法供養。方知道寫經求僧也不是，不寫經不求僧也不是，問人討法語也不是，不問人討法語也不是。畢竟如何？此是選佛場，心空及第歸，子宜往矣。無滯於此，會有聞弦賞音者。
大慧老人，心手無礙，沛然之作，流無窮矣。展轉自成，而至柏堂。既能寶之，奉寶光塔廟，所謂照世燈，精進幢，誠有在焉。
梁皇殿前，不能把定；少林山下，風波愈盛。若解謹初護末，不到圖形畫影。
揚下采樵斧，直入堆坊舂。一腳踏到底，黃梅信息通。
揎拳捋肘，只有一個。電卷星飛，擡頭蹉過。
散誕不拘儀軌，街頭走到街尾。逢人大笑呵呵，那個知渠肚。
天涯海角俱行徧，鬼面神頭只自謾。卻憶當年舊風月，杖頭挑出與人看。
瞎堂之子，附馬之後，出處行藏，一向漏逗。是圣是凡莫測，掣顛掣狂希有。
一拳拳碎虛空，驚得須彌倒走。
畫得十分，依前不是端坐北堂。瑯瑯仁義，文殊罔明把手行，入定出定恣游戲。
似僧有發，似俗無塵，淡默自處，惟德與鄰。曾向鳳池親圣訓，更來鹿苑奪芳春。
頑無所知，說無照對。弄假像真，遭人笑怪。花擘臨濟黃檗，佛法未夢見在。
在在在是處，清風動天籟。
學道不根，參禪莽鹵。似恁趣向乖疏，如何傳燈繼祖？本禪畫出人前，轉見和泥合土。就中更有些子誵訛，焦尾大蟲元來是虎。
錯錯錯，徒名邈，畫得十成，欠蹄少角。一任天下人貶剝。
悠悠世路絕躋攀，臥看白云空往還。惟有同參一句子，肯將容易混塵寰。
經年相別無他囑，莫只波波意求。病去藥除消息盡，紅塵堆等閑游。
劍池拾得豐城劍，凜凜寒光射斗牛。為報不平平底事，艸庵蓬戶也風流。
毘盧大經卷，塵識久埋藏。上人筆端力，掇出放毫光。笑他自城游歷，自倒自起自忙。江天月曉，夢破斜陽。一印印定，無法商量。
猶離見非真見，還盡八還無可還。木落霜天山骨露，不知誰識老瞿曇？
黃梅會七千指，虎驟龍馳空點胸。碓蹯老盧愚且拙，坤維占斷最高峰。
宴坐白云，經行碧嶂中。游人窮不到，幽鳥自怱怱。
真不立，妄本空，有無俱遣不空空。直饒空盡無一物，正好投身烈焰中。
揚下娘生袴，投身大火聚。火聚翻身，失卻最初步。正恁麼時如何？鴈影落寒潭，孤舟橫野渡。
小乘錢貫，大乘井索，權實半滿，已被然藏主一時穿鑿。如今煙滅灰飛，尚有者些零落。雖零落，佛祖位中難容，且向太湖安著。
掉卻錢塘佳致，湖山占得清幽。泥牛鬪入海，便乃賦歸休。皮膚脫落，短棹孤舟，不著此岸，不著彼岸，不滯中流。有時乘好月，特地過滄洲。
師諱祖先，蜀廣安新明王氏子。幼警悟，父母繼喪，從羅漢院僧德祥出家。時已知教外之意，聞緣老宿者住昭覺，有道行，往歸之。一見相投，令奉圓悟庵香火。
一日，從方丈前過，緣問：庵頭有人麼？
師云：無人。
語未竟，緣劈胸與一拳云：你聻？師忽有省，從而奮勵。
緣化去，遂出峽，依澧州德山涓禪師，識其為法器，與落發受具，令徧參諸方。
首謁溈山行和尚，常請益狗子無佛性話，行云：非有無之無，如何？
師云：即今亦不少。
行云：又道不會。
久之，舍去。至平江萬壽旦過，值天大雪，夜坐，乃自念言：行腳十年矣，此回若不徹去，又是虛生浪死。正悶悶間，不覺鐘動，趍後架，舉頭見照堂二字，疑情頓釋。
繼見虎丘瞎堂遠、凈慈月堂昌，後見水庵一於雙林。嘗入室，一問：師子尊者被罽賓國王斬卻頭故，是你道西天胡子為什麼無須？
師云：非雙林不舉此話。
一云：今日撞著個作家。
師云：心不負人，面無慚色。一遂拓開。
師云：勘破了也。
水庵退雙林，遂往見密庵於烏巨，眾才滿百，然皆一時龍象。命師為典客，常隨眾入室，密庵為傍僧舉不是風動，不是幡動，師聞，豁然大悟，從此機語相契。一日，密庵遇師於眾寮前，謂師曰：不得問訊，不得叉手，總不得作伎倆，你試露個消息看。
師應聲云：方丈有客。密庵呵呵大笑。
密遷蔣山，師亦侍行，首尾凡五載。辭歸蜀，密庵以頌送之云：
萬里南來川藞苴，奔流度刃扣玄關。
頂門瞎金剛眼，去住還同珠走盤。
其許與之重如此。
師既歸蜀，初住果之清居、梓之望川。未幾，復振錫而南至夔門。時尚書楊公輔素聞師名，以臥龍招之。留三年，出峽至常州華藏遯庵演，始延師分座立僧，眾皆傾服。至於金山退庵奇、靈隱笑庵悟、徑山蒙庵聰，師至，必延居第一座，眾輒倍常。歷住常州薦福、真州靈巖、平江秀峰，後居張循王所舍宅廣壽慧云禪寺，為開山住持。三年辭去，眾爭留之。師云：箭既離弦，豈有返意？眾不能強。師平生去就多若此。
又住平江穹窿，學者爭為出力。持鉢以自贍，雖藜羹糝飯，而談道終日，有古風焉。會楊和王府以鳳山資福延師，師以年高，無往意，而學者強之。居無何，即辭，上徑山。時凈慈闕主者，朝旨下，諸山舉有道者三人，師嘗預焉相繼。鎮江侍郎傅公以甘露起師，師不樂就，蓋知時節將至也。師苦脾疾，忽一日，付囑後事，親作遺書，別常所厚善者。至晚，書四句偈云：
末後一句，已成忉怛。
寫出人前，千錯萬錯。
書訖，端坐而化。
實嘉定四年六月九日也，後三日茶毘。先是師遺囑欲棄骨山下，主人石橋禪師為建塔於凌霄峰別峰塔之右，壽七十六，臈四十九。
當求名世大手大書碑銘，以傳無窮云。嘉定五年五月日，住鎮江府昭慶禪寺嗣法宗性編次。
天下衲僧盡道破庵師伯擊碎破砂盆，所以五處全提佛祖命脉，開鑿人天眼目，正是謗他。殊不知此老未出關時，不開口，不動舌，已是布縵天網，打鳳羅龍，炟爀光明，照耀千古，豈待道巖為蛇畫足，倒捋虎須？其徒持此錄來，因獲諦觀，敬書于後。具頂門眼者，必不於言句中尋討。
