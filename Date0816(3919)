此钞传世，其来久矣！或为之训解，或口以传授。但去圣绵远，在人寡薄。城中之乳，日渐乖真；林间之偈，相承传谬。故使大慈留训，久掩其风；末裔问津，莫知所适。
是以积年沈玩，四出搜求。欲广见闻，固当诠示。辄为序引，粗列三科。庶使智者观之，所谓思过半矣！著撰来意，一也；驳古异议，二也；校本差互，三也。
初中。夫毗尼为教，厥号行诠。行之所依，存乎事相。往古诸德，未穷斯旨，竞述义疏，广引繁词。唯我祖师，拔乎众见，刊削搜补，显行世事，森列二持，统归三行。故事钞之作，最居其首。且事则在乎简要，行必凭乎楷模，故不广义章，但直舒正范。
然则圣教宏远，至理渊微。或隐伏之深文，或废兴之来致，无非正说，岂患多途？学必优柔，义须精练。是以揽诸要义，别录成章，斯文之兴，抑其次矣！
是知事、义两钞，表里相资。非事钞则行无所凭，失乎教本；非义钞则解无以发，昧于来诠。详其题号两分，实乃行解兼举。二部之作，旨在于此。
或云戒、业二疏不尽之义，收拾成文者。尝用对考，而文义多同。若其不尽，止可拾其所遗，岂得彼此重见？故知不尔。
或云为二疏张本者。且事钞所指，三部显然，岂是为疏而为草创？
吾宗学者，深须详鉴。果有所疑，试引诚证。
钞·兴意云：每所引用，先加覆检，于一事之下，废立意多。诸师所存，情见繁广，今并删略，止存文证。及教通余论，理相难知，自非通解，焉能究尽？广如集义钞所显。此引文证也。
又下明不学、无知、持犯等义，两钞犹同。及乎二疏，始多损益，或复废前，其类非一。此以义证也。
又先撰事钞，当武德之末；次制此钞，乃贞观之初。年历相去，足显同时。况贞观之间，始创二疏。以见昔云拾疏不尽者，得非谬哉！此约时验也。
又法宝律师批云：此钞，国初南山祖师述，助释行事钞。据此所明，颇得其实。既云助释，则相资之义，皎若重轮。况指国初，而同出之文，奄如合契。此引古证也。释疑会异，委在别论。
第二，驳古异议者。
通慧僧录评：此钞有三种，定在事钞前撰：一曰，文义鲁质，多云首解；二曰，著述不全，埋名没代，前无序引，后无批文；三曰，备其遗忘，略示义章，但云将讲等。
古记虽欲救正，奈何理寡辞枝！况不知疑之所来，诚有由矣！尝三复斯语，窃所未安，故曲辨之，俾无后惑。
原夫此钞之制，盖集诸师章疏以成文体。古贤制作，直伸义意，不务雕饰。今则且依彼本，删要录之。及乎二疏，始加润色。比诸大部，辞理彬彬，与此雠校，安得无疑？又历代述作，仅两十家。他师之义，但通标昔解又解等。唯首师大疏，理趣弘远，为今所宗，故独显名，用简诸说。斯实推寄有本，不掩师承。况首解之言，盖语从省要，亦何质之有？而彼辄见指斥，一未可也。
又尝考古本，首后不全，章节不次，名代不显，诚如所言。然亦未可非于作者，故今略以数意求之。有云：草稿才成，便为他窃，未暇辑缀。此昔所通，亦一意也。又唐室衰末，涉于五代，天下纷扰，释侣逃散，诸宗经训，因之残缺。此二意也。又祖教流衍，本于关辅，江浙相辽，过数千里，传文至此，讹脱叵知。此三意也。又撰述至今，岁时悠远，或传写遗漏，或纸素零脱。例如归敬仪文，前无半序，比于儒宗书、礼，亡逸尤多。况此间见行，犹阙下卷，可非验耶？此四意也。而彼未详，直尔轻贬，二未可也。
又制撰之家，非唯一辙。今但攒聚义类，不立篇目；撮略为宗，复无附释。但标将讲，节为大科。会诸家之异同，以区可不；列展转之难问，用辟深疑。辞义宛然，岂唯备忘？三未可也。
用上诸意，驳彼三种，以见先德曾未讨论。传习之流，无践斯迹。
第三，校本差互，复有三别。
初、辨诸本者。天台律师科释之本，则为三卷，世中见行。
后得古本，止有上中两卷。比三卷者，始末皆同。固常持疑，无处求决。
近于永嘉得故常宁律师一本四卷，即以上中各分为二。彼自批云：据法宝目录云有三卷，今止获二卷。细寻此说，复按后批，始知东夷寄还，元有三卷，下卷独亡，不传江左，非本无矣！
后人不达，分中为下，且应目录之数。岂知失于本趣，迷于后进耶？又审诸部隐略，指在义钞，而文多不出，良由于此。诸师章记辄云指误，检彼无文等，盖不知所以裁之，故言多率尔。
今从古本，止存上中两卷。复虑重大，析开为四。下卷阙如，以俟于后。
二、正名题者。此间所见古今多本，并云四分律拾毗尼义钞，而永嘉一本独云拾毗尼要。然虽理趣一贯，其如全缺两殊。又事钞所指，复有多别：或云集义钞，或单云义钞，皆略举也；或云别钞，非同部也。今则从多为正，如文所题。
又按通慧云埋名没代，可验卷首本无撰号，后人添入。今亦存之。
三、定品次者。自上卷之初，至中卷之末，总一十六段，皆首标将讲，而无一二次第之目。
然诸古本，于破僧大意之下，即列僧残及二不定，又间以时非时，然后始列四夷，便接舍堕。校以篇聚，显然倒乱，究其所由，莫可知矣。
昔天台律师降僧残不定次于四重，升时非时缀于破僧。虽云改易，而文次宛顺，于理无损。
今从彼意总列卷首：毗尼大纲起戒差别十三难不学无知转业变根破僧大意时非时四波罗夷十三僧残二不定三十舍堕九十单提四提舍尼众学七灭诤四诤。
将讲毗尼藏，略存六门。
第一、如来在世，制有五名，所以不分者。
如来始从鹿苑，终至鹤林，随根制戒，乃有万差。何者？良由众生根器不同，乐闻有异，故令圣制轻重不等，缓急有殊。诸部轻重，乃有无量，虽复不同，各称根性，皆有奉行之益。以是义故，圣制本有五名。
若不尔者，付法藏传云佛现在时，分为五部，应成无义。又方等云，于五部僧，学何毗尼。又复方广云：互用五部僧物。如是等经，亦可须引。
若依大集、文殊问等，佛在世时，全无五部文意之异。
何者？如来为利他成道，证一乘妙乐，将欲演说，众生行别，不能一流，遂使方便说三乘之别。此是例也。今毗尼藏者，如来既自不分，明知圣现在时，无其五意。五意若有，亦应如彼三乘，别与作名，不可仍为一部。
问：若无五意，亦无同事而有轻重制者，何以经云我涅槃后，分我毗尼，以为五部？
答：如阇王十梦经说：设我去世后，分为五典。非谓在时已有五意。此言分者，例彼以解。
又解，所以不分者，具二义故。一、教主是一，共谁诤竞而得分之？虽佛弟子名有五人，皆是相承异世，传通化物，故言一也。二、所被众生不相是非。何者？众生利根，各各自念，良由我等根器不同，致令圣制轻重有异，有何可诤？各体化意，依分修行。以是义故，圣者之制，现无五意，但有悬记之言。佛去世后，始有诸部分张。
第二、辨广略异者。
准增一，六佛俱久住，具说广略：第一、寿八万四千年，百年后制广戒；第二、寿七万年，八十年后便立广禁；第三、寿七万年，七十年后立广教；第四、寿六万年，六十年后立广教；第五、寿四万年，四十年后立广戒；第六、寿二万年，二十年后立广戒。
问：若尔，并说广略，住灭应等，何以四分言佛告舍利弗：毗婆尸佛、式弃佛、拘留孙佛、迦叶佛，修梵行法得久住，广说乃至随叶佛、拘那含牟尼佛，法不久住？然则四长二短，斯乖何通？
首解：二佛灭者，随说略边。望广说边，故言久住。然则二佛隐其说广，但彰其略，言不久住。四佛隐略表广，导其久住，故与身子作请之序。若依五分言，前三不久住，后三久住。
更问：若尔，便有广教，何疾灭耶？
解云：五篇诸戒，乃是广教。作业受戒，广略通有，不局一也。安居自恣，义亦同之。以是而言，虽法亡灭，亦有作业受戒。不同余四受唯被内凡，不通末代。
问：涅槃云：迦叶佛法住世七日。今言久住者何？
答：据利根者，七日假教修行，故经云七日。七日若过，自得淳熟，不假教修，故复言灭。其钝根者，始终假教修行，故今言久住。
此是制教广略而已。化教非无广略之义。而先略后广，定次之异，易可思之。
第三、说戒时节者。
如来在世，但说略教。以略教法言略包含，通于轻重，皆有行益。弟子说广，表众行法。二、又解，佛非僧，故不能秉。又解，广是别教，若为五说，利益不普，轻重异故。
故善见云：一切诸佛，但说教授波罗提木叉，不说威德波罗提木叉。解云：略教但指三业而直谏，故言教授；广教追事有怖，故言威德。又四分云：汝等自说，此是如来最后说戒。此是证也。
问：所以弟子得为犯者说？解云：五分等，佛言：不应以天眼见举，应以肉眼见举他罪。又不能令犯者头破七分。如来反前，故不得说。
然佛说戒时节远近，经论不定。善见云：如来成道二十年前，常说略教。后付弟子说。婆论云：佛成道十二年前说者，为无事僧说此略教也。四分亦尔。随根所见异故。
善见亦言：过去佛不为声闻弟子结戒，不犯非故；亦不结威德波罗提木叉；亦不半月半月说戒。乃至六年一说戒，一切比丘悉集佛所布萨。计满六年，有神通僧者而来，无神力者，诸天来白，即取衣钵，承诸天力到布萨处。即说忍辱第一道等。广如大疏。
第四、五师任持不分者。
依首疏，融均二十年一师，一百年。付法藏，相承付嘱，五师无阙，不叙年数。文殊问经云：佛去世后百年始分。
第一师名迦叶比丘。于佛灭后，任持理行二教，具足圆通，随化机尽。大悲经云：即以法藏付嘱阿难竟，于鸡足山现大悲之愿。愿力任持，未入涅槃。化弥勒佛弟子，作十八番变，立誓愿竟，即入涅槃。如是等。
第二，阿难比丘，受此付属，具足流通。如经中言：阿难乘船在恒河水中，二王俱请。阿难不知偏受谁请，是故中流而入涅槃，息诤竞故。
又云：付二弟子：一名商那和修，胎衣比丘，过去惭愧，胎里著衣，生出随长，故名胎衣也；二名末田地。和修在摩突罗国教化，末田地在罽宾国，二人并头教化。以此而言，第三师末田地，第四师商那和修。受持佛法，具足无缺。任持八十诵律，在摩偷罗国教化，时人名曰摩偷罗律师。将欲涅槃，即以此法付属第五优波掘多。掘多善能说法，但无三十二相，时人名为无相好佛。至于受持，胜于其师。但简律要用，偏而行之。
然此五师，皆内怀明朗，深达玄微，体道殊方。又善见化宜，善传圣教，被时益世。一百年前，犹自不分，仍为一部大毗尼藏。
第五、五部分张者。
然第五师有五弟子，神解不同，莫不皆穷理奥，但执一见以为楷准，不能均融。于是离分一藏，作众部之名。掘多在世于后末时，育王大集论师共论佛法，时各情见不同，有所偏执。掘多受持佛法既少，不能判正，遂分一藏以为五典，各自相承，并传季世。良由教主非一，五师同世，情见相违，互说不同。如涅槃说：由此异相，朋党相援，互相诤讼。依之修行，莫不悟道。
又大集云：我涅槃后，我弟子颠倒解义，颠倒宣说故，隐覆法藏，名昙摩毱多。解云：此名颠倒解义，法名四分。就化仪次第说，先果后因，故名倒说。倒说故隐覆，覆他先因后果义。又云：受有三世，及以内外，善能论义，破坏外道说一切性皆得受戒。凡所问难，善能答对，是故名为萨婆谛婆。解云：此名三世有，亦名坏外道，法名十诵。又云：说无有我及以受者，转诸烦恼，犹如死尸，名迦叶毗。解云：此名解众生空，亦名重空观，法名解脱。又云：不作地相，乃至识相，故名弥沙塞。此名广解义，亦名不著有无，法名五分。又云：皆说有我，不说空相，犹如小儿，是故名婆粗富罗。解云：此名著有行，此中无本，不知法名是何。又云：广博遍览五部经典故，名摩诃僧祇。解云：此名大和众，亦名大数，不知法之几分。又云：如是五部虽各别异，乃至不妨涅槃。
若准遗教法律，五师服色品而赞叹。萨婆多者是人名，博通敏达，智导法化，著绛袈裟；昙无德者人名，此人奉执清禁，断当法律，著皂袈裟；弥沙塞者人名，此人禅思入微，究畅玄旨，著青袈裟；迦叶遗者人名，此人精进勇决，救护众生，著木兰袈裟；摩诃僧祇者人名，此人勤学众经，敷演义理，著黄袈裟。
此中首解：三藏口传，二百年后分为十二部。萨婆多中分出婆差部，婆差中复分出三：一法上，二名贤胄，三名六成。此即本末合有五部。迦叶遗中分出二部：一名僧伽提，二名浅摩提。本末合三，将三足五，以成八部。弥沙塞中分出一部，名中间见。此二配八，成十部。唯昙无德、摩诃僧祇二部不分，通前成十二。四百年后，分为十八。唯僧祇中更分出六部：一名遗迹，二名弥沙，三名施设，四名毗陀，五名施罗，六名上施罗。以是六部配前十二，合有十八部。
佛去世后为二十部。故文殊问经言：未来我弟子有二十部，皆令诸法住。二十部者，并得四果，三藏平等，无下中上。广如大疏。
第六、总别者。
前五是别，偏执己见故。以经云虽各别异，故知是别。僧祇是总，以此众僧行解虚通，不生偏执，知彼别见，皆各随分，契当无差故。复说遍览五部经典，故知是总。
问：若尔，何故如来劝中，唯言如是五部，不言六者？解云：如来见前别见，恐人不受，故偏牒别见，言五而劝。不妨僧祇是总，以行五见，不恐人不行，故不须劝。虽复五行，亦无妨故。
专论四分总别之异，广如别钞。
毗尼藏大纲，略解如是。
将讲起戒差别，即以十门。
第一，序名略解者。
起戒略五。略五者何？
一、善来者。往植好因，道根深厚，寻教生解，断惑一轮，道成初果。深厌生死，希求出家，佛唱善来，即发具戒，如百年昔比丘。言在僧祇。
二、上法者。无欲迦叶，修道进德，惑尽解满，会性空上法而发具戒。
三、三语者。积德非远，不感大圣。托彼小圣，厌有求出。剃发染衣，凭依三宝，即发具戒。
四、八敬者。爱道女，女中最利，闻佛不听女人出家，特生厌离，遂自剃发染衣，倚立祇桓。阿难三请。如来遥宣八敬之法，付与阿难。顶受尊教，授于爱道。爱道闻之，遵此八法，作奉行之意，即发具戒。
五、作业者。根性最钝，非假胜缘扶彼胜因，不能发戒。思之可解。
此中有人，不立上法得戒。何者？一、无上法人，二、无上法教。而四分云：修道成罗汉，即名出家受具足者。此作业前成，以羯磨度之，将罗汉增于年不满二十处而已。又胎、闰之疑，皆是前故。罗汉亦尔。
又解：罗汉后成。何者？如律中言，若数胎闰，一切十四日布萨，满二十者，即名得戒；若不满，修道成罗汉，亦得具戒。故知有上法。其五分童子迦叶，亦可须引。
第五作业受中，僧尼不同。僧中有二：一者十众，二者五众。中国、边地如次可知。尼则有四：一、二十僧受；二、十僧受，中、边如前；三、遣信受，信言之下，便发具戒故；四、十二受，已曾嫁故。
问：中国十人不言持律，边地五人言持律者何？
答：泛解十人，要四人善解羯磨，六人足数，故十人不言持律。边地开法，要须五人皆是持律。如伽论：问：如佛说，边地持律五人得受具足。若有十人，持律五人受戒，开得不？佛言：得具戒。与受者得罪。
因兹更问三事：一、问出罪开十人不；二、问受开白二不；三、问受戒人少，忏悔即多。
解初问者，即有四意：一、为不开恶，受既难得，理宜谨奉；二、为不损总体；三、若诣余方忏悔不至，有难，亦灭；四、以开五人，边僧即多。
第二可解。依明了论，更有略羯磨。疏中云：善根转薄，须立和尚、阇梨，先问遮法，后从大众乞与，唯说单白，便得具戒，四人即作。不如广羯磨善根非胜，故尽白四说。而尼无此也。
解第三问者。受少忏悔多者，受则创入情殷，宜为生善；忏即入久奢诞，善心难生。后为灭恶，除业排恶，故须二十。遣信出罪亦同是释。
问：遣信受戒，要须报还方始得戒。杀盗不尔者？
答：受戒是要期思愿，满足为义，杀盗损境为义，故不相并。
然即将此六受，属前四种，以成十受。但此六种莫不皆通作业，隐别就通，是故但存五种受戒。广如大疏。
第二、僧尼通别者。
如婆论云：七种受中，六局一通。五唯比丘，一唯在尼，作业通二。五是比丘者，善来、自誓、三归、见谛、三语是也。为止诽谤故，如来不以善来度女。余者可解。
摩夷云：善来、上法、作业，如此三受，二众通备。如说五百女人善来出家是也。撰集百缘云，佛自面唱善来度尼，皆得罗汉，非唯一二。贤愚云：莲华色尼，佛唱善来度。明了论有善来、上法通尼。四分亦有破结使尼，理即通也。
三归受戒不通尼者，准经论，验尼无三归得戒。婆论云：成道八年已前，三归度人。尔时尼未有心出家。八年已后止三归，与羯磨度人，所以不通。
问：若不得及三归教，不得三归度；及善来教，应善来度？
答：今举不及，为彰不度，正以未有心出家故。
此言不通者，谓具戒三归。五、八、十等，理即通尼。
婆论云：佛成道十四年后，以八敬度女人。自此已后，以其羯磨度其女人。此不通僧，思之可知。
若对时别者。
善来、三语、八敬，此三局佛在世。虽云付法藏中说阿难恒水度五百仙人，唱言善来，顿成罗汉果，而不可依。
上法得戒，亦通二时。佛灭度后五百年中解脱坚固，可无一人入罗汉果？
羯磨可解。
若论处者。
善来、八敬局在阎浮，以佛在此而成道故，又此二种佛自秉故。
问：若尔，何故不游三天下教化者？
答：阎浮提人有四种别缘，谓见佛、闻法、出家、得道故。东西二洲无见佛缘。
羯磨通三，可知。
上法通者。如来一代，三天下中，可无一人入阿罗汉果？
三语不通者。
如律中言：汝等各各人间游行，不得二人相随。百一十人中无宾头卢名。以宾头卢被摈，东西天下始有佛法。
故鼻奈耶云：佛语宾头卢：我今摈汝，终身不得解脱涅槃，不得住阎浮提。时尊者受世尊摈已，即归僧床取卧具，于阎浮提没，出俱耶尼。于彼夏坐，多度弟子，教化俗人，大作佛事。十诵亦尔，唯言起僧房为异。婆论云：婆提亦因摈宾头卢往大作佛事，乃至有四部众等。
北方是难地，化所不及，故五受俱无也。
第三，二觉得戒者。
若依僧祇，如来果中得戒。故彼律云：佛在菩提树下，最后心中廓然大悟，自觉妙证，是名具足。若依婆论，亦果得戒，以自言不起此座而得漏尽。漏尽之时，果、戒俱得。
若依五分，因中得戒。故彼律云：二月八日夜半逾城，乃至在一须摩那树下剃发著袈裟，即言：我今已获具足。不言受也。善见，亦因中得戒，以宝衣易得粗布僧伽梨已，被衣剃发竟，即言：已获具足。四分无文。若以义推，瓶沙王见菩萨著袈裟乞食，尔时未成道，故知因中得。
然此太子，王宫非实生，双树非实灭，不可定言。
又解：尔时未有佛法，云何得袈裟剃发者？是首陀会天化作猎师，令厌离也。
问：戒本防非，佛既恶尽，何以戒为？
答：戒是功德法。若当无戒，乃可恶尽。功德不满，是故须耳！
若尔，果头得有戒者，果头亦应有三护，何故果头有三不护？
答：本是恶法，护其三业，防过未起，故果头不须三护。戒是善法，是故有戒。
问：独觉为有戒耶？
解云：亦得。虽出无佛世，缘于别事得脱，亦得解脱戒。
问：若尔，别解脱佛出世有，既出无佛世，云何得有之者？如婆论言非僧摄耶？
答：别解脱有二：一、在家三归、五、八等；二、出家别解脱，二百五十是。多论就初而说，故言无戒。
今更解：得具别解脱。何以故？五戒形俱，过去时有，不至今身；亦佛未出世故，无自受法，婆论如此。依善见云，有以五戒、十善戒一切时有，乃至无佛出世，辟支、轮王等亦教授故。
若不尔者，如来、独觉得自然戒，佛亦在家耶？真谛明了疏云：于过去多劫中，以修戒行。于最后生身，即五戒性成，在家已至苦法忍时，而出家具戒，须发自落，衣钵在身。尔时具得别脱、定生无漏戒也。
问：如来所以得自然名，弟子而得上法者？
答：因中不假师说教故；会自然理，得尽智故。弟子不尔。
问：佛与独觉不假他身教，假自身教不？
婆论云：假自身教得。佛在树下坐，即身教成就；口自发言我要不解此坐而得漏尽，即口教成就。后得漏尽，戒亦俱得。广如大疏。
第四，师资不同者。
婆论云：此五种受，远而言之皆从佛受，由佛出世有是法故。
若以义推，上法自得，余四从他。何者？由佛说法，得证无学，名从佛受；以义而言，尽智现前，自证得戒故，不从他受。从他受中，善来、八敬佛边得戒，三归、羯磨弟子教得。
若论七众者，如婆论云：大而言之，皆从佛受。以事而言，比丘、优婆塞、优婆夷三众，从佛得戒。二沙弥从佛得戒：一、难提，二、耶奢。尼之三众，佛已不授，为止诽谤故。报恩云：均提沙弥，佛唱善来，得沙弥戒，不得具戒。后更说法，便悟圣道。
问：何故如来得秉善来，比丘不得者？
答：具二义：一、粗习共亡，威德力大，能转缘入道；二、善识根器，应机授药故。比丘不尔。
问：佛何故遥宣八敬，不对面化者？
答：为表未来依凭大僧咨受法训故。多论云：见谛、善来、自誓，佛于彼有和尚、阿阇梨义，然佛不为人作师；三归得戒，得称比丘作阿阇梨，不得作和尚；八敬得戒，得称阿难作阿阇梨，不得作和尚。
问：如来何故不以羯磨与人作师耶？
答：为成平等化故，为成三归故，为成四信故，为成六念故。
问：何故尼中无论义得戒耶？
答：性多烦恼，难可拔悟，不得与佛对谈，称可圣心故。
问：何故比丘中无遣信耶？
答：女人志弱，故有遣信；男子刚决，何须遣信？
问：若尔，比丘应无梵行难。梵行难有，遣信可有？
又解：尼不得请僧就寺受戒，故有遣信。比丘不尔，何得相并？
问：依四分、摩夷，得罗汉果，名上法得戒。五分：陀骠十四出家，十六成罗汉，年满二十，羯磨受戒。贤愚经云：舍利弗度专头沙弥，七年出家，十四得罗汉，为报师恩不受具足。又育王传：毱多度二沙弥成罗汉，令采华摘果，犹名沙弥。如是等教何意耶？
答：四分、摩夷，先有方便受戒之心，尽智现前，果、戒俱得。五分等说，先无方便受戒之心，得果无戒。
又解：俗人沙弥道成罗汉，果、戒俱得。
问：若尔先得戒者，何故律云更唱善来羯磨？
答：为除俗相故，释疑入众故，所以更唱。
又解：迦叶定自誓得戒，而名上法者，以世间盛法者，名为上法故。付法藏传云：自誓言下，身口律仪，森然具足。不同昔解，自誓言下不发戒品。是故多论云：自誓得戒，唯迦叶是。然非在罗汉心中得，唯从胜缘以彰名也。
若尔，何故律中云沙弥得罗汉，即名具足？
答：此亦羯磨前成，今从胜名。
问：经言俗修道不证第四果，何故律中言俗人得罗汉果耶？
答：义虽矛盾，理即无妨。婆塞有三归、五戒、八戒，如前说故。此中三归、五戒者，闻佛说法，得下二果，不证三、四。受八戒者，亦证三、四。经律各一，思之可知。
问：何故涅槃经出家婆塞远离五欲，得那含果；比丘、比丘尼得四道果耶？
解云：为显在家出家作差别故，不言得四果而已。
第五，位列凡圣者。
依四分言，善来一种，唯被圣位，不通二凡；解非圆明，厌心非极故。十诵云：善来受戒，一切如法，诸佛法王自在义故。自与受戒，无有学地命终，不成罗汉。善来言下俱发具足，不证于果。祇疏云：善来言下果、戒俱得，果谓初果。五分云：善来受戒，通于凡圣，为须提那善来受也。
三归、八敬不通外凡。如婆论云：此二人不羸，不舍，不变根，不断善根，始终坚固，无诸灾患。故知内凡。
问：若尔，内凡已去，得不坏信，成就不退，何故律云将至佛所，中失本意？
答：解信有二：一、事中出家信；二、理不坏信。彼言失者，谓失事信，而非理也。
又解：八敬通外凡。爱道初果，五百女人何得无凡？三语不通外凡。
羯磨受戒，始被外凡。一兴已后，三人通被。引说教旨，广如大疏。
第六，发戒时节者。
善来一种，唱善来竟，即发具足。
上法受戒，尽智现前得。
三语受戒。摩夷云：前三归是出家，三结竟，即发具足。
问：若尔，忏悔之法，殄于往愆，使身心净，然后乞受，何故智论云受三归竟，然后忏悔？
答：依母论有五种三归。
一、翻邪三归。此人信邪来久，今始入佛法，不得即受。先教归三宝，翻邪入正，后始忏悔，不发戒品。如商客兄弟说，五道皆得三归，唯除重狱。
二、五戒三归。谓五逆罪、贼住、污尼、二根、先犯五戒等，如是一切皆不得受。
问：受五戒者，何时发戒？
答：要受三归已得五戒。而欲令前人识名字，故须说之。
又解：说一不杀戒，尔时得五戒，为能持一戒，五戒尽能持故。又复五戒势分相著故，兼本意誓受五戒竟，然后方得。
首解：于诸说中，受三归已得五戒者，此是定义。八戒、十戒亦皆如是。如是五戒，一受无量，广如婆论。
三、八戒三归，亦问诸难，及得戒时，准五戒解。
四、十戒三归者，如五分云：度沙弥已，先受优婆塞三归五戒，后受沙弥三归十戒故。
五、具戒三归者，如母论云：问：五、八、十等皆受三归，何故不名具足戒耶？答：五、八、十等宜说三归，不足更有所加，谓五戒等。具足三归，宜是先加。又当尔之时，未有五、八、十等，无所可列故。四分云：归依佛、法、僧，今于如来所出家，如来至真等正觉，是我世尊，即名出家受具足戒。十诵又云：具三归者，归三宝已，三唱我随佛出家，即得受戒。
八敬受戒，说第八讫，即发具戒。
羯磨受戒，释论云：与汝受具足竟，即发具戒。
又解：羯磨竟发戒。
问：三羯磨竟，即发一形戒；我三结安居，亦应得一夏。
问：但作安居意，不三结安居，亦得成安居；亦应但作受戒意，不三羯磨亦应得戒。既不同彼，何为作难？
又解：受戒要期一形，尽形始废，无者可属，故羯磨竟发一形戒。安居要心是短，三月满时，有者可属，是故待满方得。义不相并。
又解：但知受戒就法，安居对时。若就法，一时之间有多法；若就时，一时之中不得有多时。时是总，法是别。时法要须前谢后生，义不相并。
第七，五受渐顿者。
婆论云：五种受中，羯磨一种，亦渐亦顿；余顿非渐。于义似失，何者？善来、三语何故不得曾已先受八戒、五戒，后受具足而言渐也？上法亦尔，如律言沙弥罗汉即是其渐。八敬亦尔。云何言余四非渐？婆论虽言七种受中，白四一种次第三时得；余戒一时而得，无三时次第。以前验之，不可即定。
今解：五种渐顿俱得，不得言开，开即无罪。若论其羯磨一种，唯渐非顿，余四并通。依僧祇律等，虽言先受三归五戒，后受十戒，不言并受者不得。真谛明了疏：先不受十戒，不得具戒。此戒是具足方便，能摄未来具足戒，名愿毗尼。此应是异部所说，不存者得。
问：若一时得三种戒者，何须次第受之？
婆论答：染习佛法，必须次第。如是次第，得佛法味，好乐坚固，难可退败。一时受者，即不如是。又言：众生应受五戒而得道果，十、具亦尔，是故如来说此次第。又文虽言一时得三，而无有别；无作一体，随位别说三戒故。
若依楼炭经云：不受五戒，直受十戒，不得十戒。首解：未见经本。
问：受戒一形，设欲不犯，后犯不失戒；我要期三月不出宿，后出经宿，不失夏不？
答：戒先发得在己，所以不失；夏本未得，故破也。
若未得者，云何言破？
解：破有二：一、已得名破；二、应得不得名破。若当限满，无破可破。
第八，作法不同者。
善来、八敬一遍得；三语三遍得；羯磨四遍得。
善来对佛胜，一遍可尔；八敬学人秉，何故亦一遍？
若望阿难，计应多遍。以兼佛故，若世尊有是教，故知由佛，但爱道渴法情殷，故同一遍。
三语者，若计罗汉一遍应得，但以此人渴法情慢，故三遍方得。
三语对无学人何故三遍？
答：人虽有异，皆是辨戒疏缘；心是正因。以爱道情殷，先自剃发，为圣抑止。豪渊子孙无心，他化方从出家，中间失意，故知心轻。
羯磨虽众，以通凡圣，故四遍得。三语所对虽是无学，以别人秉，其缘稍胜，故三遍得。
此中善来第一，三语第二，羯磨第三，八敬第四，上法第五，制次如是。引文指事，广如大疏。
问：五戒、十戒、羯磨此三，前后云何？
解云：五戒初制，如鹿野成道，耶输伽父一人受五戒最先。八年后方有羯磨。自此已后说十戒法，以十戒文云和尚某甲，故知最后。
羯磨五年已前，兴显三语，以僧祇云五年犯淫戒故，盖是四分提那也。然善见云八夏犯，与多论相应，以此可言八年前。不可定言。
其八戒者，不知早晚。
第九，受随同异者。
同有四义：一、名同，俱名无作故；二、义同，同防身口七支故；三、体同，同以非色心为体故，或名色性故；四、敌对同，受中无作体在，即是对事防非，与随中无作一等。
异亦四种：
一、受中无作，总先成心断一切恶，无问情、非情，一时总得；随中无作别发，行不顿修，次第渐成，修者发无作，不修者不发无作。
二、长短不同。受中无作，要期悬发，拟于一形，形存戒在，说之为长；随中无作，从修行而发，与方便色心俱，事止即无，说之为短。
三、宽狭不同。受中无作，一受已后，任运而起，三性之心，恒有不失，名之为宽；随中无作，善性便有，恶、无记无，名之为狭。
四、根枝二别。受中无作，是其根本；随中无作，依受而起，说为枝条。
若论二作者，同亦有四：一、名同；二、义同；三、体同；四、短同。
异亦有多种：受作总断，随作别断；受作根本，随作枝条；受作悬防，随作现防；受作一品，随作多品。广如大疏。
第十，问答者。
受勤策戒方轨者。如五分：应先受优婆塞三归五戒，后受沙弥三归十戒。十诵亦言，先五后十。善见云：礼僧已，往阇梨所，礼足互跪合掌。阇梨教言：汝当随我语，教汝受三归。答言：尔。首解云：亦应问十三难、诸遮，以生善也。
问：沙弥何不直说前四性恶便罢，而说后六遮恶戒者？
解云：此十喜犯，故先为说。自余诸戒，师后别教。
问：何以四依为大僧说，不制沙弥者？
解云：以沙弥志弱，情懦不堪。
问：大尼请僧为师，沙弥尼何不如是？
解云：小尼成行不依丈夫，故不令大僧作十戒师。大尼反前，大僧为师。
问：若尔，亦应大僧为和尚耶？
解云：非亲相摄，故不得为和尚。
问：童女所以有学法，丈夫无者何？
答：首解：此有二义。一、女人有怀妊之过，故须与二年学戒，净其身法；丈夫无此，何须作之？二、为表女人烦惑垢重，入道即难，自非加以学法，进道无由；丈夫善因既胜，堪能立行，故更不须加其学法。
学法者何？
首解：与六法，未满二年更犯轻者，缺其学法，更与二年。六外犯者，但缺行法，不缺学法。若犯四根本，即应灭摈。故有学根本，有学学法，有学行法。若满二年已犯者，亦缺学法，更与二年。
问：若尔，行覆藏竟犯者，亦应坏法？
解云：覆藏随日治其情过，非尽形故，日满不坏。学法尽形，非局二年，为对受具略限二年，非谓多年局不听学，所以不例。
僧祇十八法，广如大疏。
又依伽论：若白衣为和尚，与白衣受具足，为得戒不？答：得戒，僧犯吉罗。非出家人为和尚与人受具足，为得戒不？答：得戒。首解：虽有其文，亦不可用，僧犯吉罗，非在家用。
善见云：若人不请和尚，不乞戒，不得与，受者吉。伽论云：受具足时，不乞和尚，得戒，僧犯吉罗。
十诵云：与无和尚人受戒，受者得戒，众僧得罪。婆论云：先请和尚，受十戒时和尚不现前，亦得十戒。若受十戒时和尚死，若闻知死，受戒不得；不闻知者，得受具足戒。和尚不现前，不得戒，以不满僧故；若数满，设无和尚，亦得戒。善见云：无和尚，与受具戒，得吉罗，是人得戒。黄门为和尚，为人受戒，得戒，众僧得罪。
问：羯磨师所以不差，教授师独差者何？
解云：教授师出众问难。若僧不差，无以辄问，故须僧差，奉命而问。羯磨师在众而问，何须僧差？
若尔，结集法藏，亦在众作法，何以白差？
答：结集为于众僧，不为别人，若不差，不知谁问谁答，故须差。问答人定，方得结集。其羯磨师，为别人受戒，先请师已定，或复在众，是故不差。
问：作业师单白和僧，教授师所以无单白和僧者？
答：羯磨在众问难，又僧不差，故须和僧；教授师既为僧差，奉命遣问，何须更和？
问：作本法尼得闻羯磨法不？
答：虽未得戒，已曾闻羯磨故，宜在大尼下坐，得听后人受戒羯磨，不犯遮难，以不异本所闻法故。
问：若尔，教授师单白，所以不犯难者？
解云：曾闻羯磨师单白，彼差人单白，事虽是异，同是单白不殊，故听不犯。不可例言，至大僧时亦有此者；虽同羯磨而众异故。
又五分言：受大戒已，初说八重，次说四喻，后说八不越法。乃至尼说四依，无树下坐。十诵云：说羯磨已，先说四依，次说四重、八重。广如彼律。
将讲十三难，略存七门。
第一，随难略解者。
难虽千途，但从重说，略表十三。
此中第一边罪者。
问：何以为边罪？
答：不以杀盗为边；若尔，俗人作同，亦应名边。若以受戒不得为边者，犯尼净行亦应名边。若简众外名边者，应摈之人应非边，以未摈故。若以夷名边者，沙弥吉罗应非边。
今正论边体。对作过违佛制教，不作即已，作即分外，故名边罪。
问：何以不名灭摈人？
答：实应言之，但以此人经舍戒来故，不与前名。又此二人对比丘位中得法者，名灭摈，不得名边。道理是一，但为别二人，仍从本称，故存边目。
第二，坏尼净行者。
如祇律云：若罗汉、那含二圣尼，初中后一切皆名坏尼净行。斯、须二果，及凡夫持戒，初若受乐，是坏尼净行；中后不名尼难。
问：圣境不坏，何成难者？
解云：但使行业成就，不待前坏，即成障戒。
善见云：若坏式叉、沙弥尼，不障出家。若比丘尼三处行淫，皆名坏尼。乃至若尼自乐著白衣，就行淫者，不障出家。
有人言：但是具戒，不问净秽，陵慢皆重；未满之人，所对境轻，故不障戒。是故四分云汝不污比丘尼不，明知简下二众，但是具戒，勿问清浊，望于俗人，皆是尊境。五分、十诵皆亦如是。
首解：虽三部不言清浊，而祇律最善。
问：善见云杀凡尼乃至三果，皆不障戒，方广十轮杀辟支佛非逆，何以污辱尼障戒耶？
解云：杀损福田，故制犯逆；此下诸人，非极福田，故杀不成逆。
问：斯、须二果，受乐时得重者，应得地狱报耶？
解云：不受。
若尔，何故凡尼受报者？
答：对、无对故不成例。
问：俗男可尔，俗女无坏尼，降此一边。若尔，比丘有二破僧，可有违谏残，尼无破法轮，阙一不应残？
解云：尼虽无破法轮，而谏法是通；俗女坏尼，一向不通。
又解：坏比丘亦成难，以男子坏比丘义稀，故不说障戒，理即成难。故善生说：受五戒者，汝不犯比丘、比丘尼不？
第三，贼心受戒者。
善见云：盗有三：一、偷形者，无师自出家，不称比丘腊次第，不受礼拜，不入僧法事，不受利养；二、偷和合者，有师出家，受十戒而未受具，往他方或称十夏次第受礼，入僧布萨，受人信施；三、二俱偷，准上可知。若偷形者，不受法事，更欲出家受戒者，得。
僧祇云：若沙弥作是念：说戒时论说何等？即入床下盗听。若聪明，记得初中后语者，不得与受戒；不尔，得受。十诵云：若二三听布萨，不应受；已受，应摈。若一布萨，或听不听，应受。五百问云：沙弥诈称大道人，受大比丘一礼拜，是名贼住难。
此中一解：律云至一、二、三比丘所，故知对首众法皆成此障。
首解：虽一、二、三僧所盗形共对首，不成此难，以是别人对首法。
第四，破二道难者。
正就破内，兼取破外。
问：沙弥破不成难者，何以盗杀同障戒耶？
答：大小虽别，同犯根本。
问：若尔，尼下二众犯后四重，何不障戒？
答：前四对限分，有违即障戒；后四枝条，深防不类。
第五，黄门难者。
依十诵此有五种：一、生不能；二、半月不定；三、妒他行能；四、因他淫能；五、病朽等。此中前四是正难。其第五者，若不动，听住。虽不动，若还俗舍戒更来受者，不与受；受者，可摈。
依僧祇此亦有六：一、生不能；二、妻妾嫉妒，生小时捺破；三、王臣割却，以备门阁；四、前人触身故生起；五、妒见他行，然后方起；六、半月不定。前三不应与受，受已，应摈。后三不应与出家，出家已，不应驱出；后若淫心起，应驱出。
依四分律亦有五种：一、生；二、犍；三、妒；四、变；五、半月。此中若受具后，被余缘故失男根，不应摈出；若舍戒者，不应与受。虽已受，自割男根，便应灭摈。
第六，第七，杀父母难者。
善见云：若杀畜生父母，得出家。十诵云：异想、异因缘杀父母，皆得受戒。
第八，杀罗汉者。
伽论云：异想杀罗汉，亦得受戒。十轮云：若人出家受具足得见谛，断其命，是逆亦根本。是人于佛律中应驱出。善见云：若杀白衣罗汉，不得出家；杀三果人，不障出家。
第九，破僧难者。
伽论云：非法想破者，不得与出家受戒；法想破者，得与出家受具足戒。
问：对沙弥言曾破僧不，于教可尔；女人不得破，如何乃问曾破僧不耶？
首解云：以实言之，应无此难；然比丘转根为尼，或佐成伴，故亦须问。沙弥应无也；然曾作大比丘舍戒来欲受戒，或立主伴，义可得有，故亦须问也。
第十，出佛身血难者。
问：五逆中所以出佛身血与恶心名，自余四逆不与恶心名者？
解云：若与治病，针刺出血，及以打佛，此非恶心。今言恶心者，调达本作断佛命意出血，故此名之。五分：调达恶心出血，破僧，比丘不知云何待遇。佛言：不应与出家，已受具应灭摈。止言摈调达，不言调达比。
四分云：佛为下害，无有是处。何故复说出佛身血耶？
首解：坏身出血即缘。虽可出血，不能断命，故无有是处。
如毗婆沙云：八百天子得宿命通，见佛过去捕鱼等业。
十住婆沙：问：实不出血，命亦不可断。何以现血，不示断命？出血有二：一、为现平等无二增减故，调达虽出佛身血，如视罗云无异故；二、为彰报定，除天子邪见故。
菩萨藏云：当时出血，无量众生得道，故示出血。若有众生应见断命得益者，如来即示。故经云应现灭度。以现作恶后受报故。
余难可解。
问：依四分，前问受戒；后问得戒，众得越毗尼。此义何者？
首解：此亦应是四分废教。伽论云：受具足时，不问遮道法，便与受戒，得戒，僧犯吉罗。
第二，依名出体者。
黄门，五使烦恼为体；非人、畜生，以苦逼切为体；二形，以二身秽恶报色为体；自余九种，以不善业思为体。
问：五逆以何为体？
答：俱以逆为难体，不假夷、兰。如俗人逆障，岂得夷、兰？若论夷等，边罪摄。
问：四事合一边，五逆别者，何耶？
答：杀盗虽别，不由作事即障戒，要违重教方得成边；违教处一，故合一名。逆无教可违，但随事成逆故。
如是戒难有十三，而名有四：非人、畜生、二形、黄门，从报而名；边罪、破内外，从法得名；贼心当体；余六从境，坏尼、五逆是。
第三，诤名废立者。
问：障戒不发，乃有无量，何以十三独得为难，余皆名遮？
答：凡称难者，皆有二义：一、始终体定；二、虽具诸缘而不发戒。十三难具二得名难，余不具故唯名遮。
问：十三中，所以初难独得边名，余皆不尔？
答：边具四义。一、曾得内法，今飘众外，可名为边。余皆未入。除坏尼净行。二、通大僧、沙弥不得出家者，得名作边。除破二道及以破僧，不通沙弥；贼心局在沙弥，不通大僧。此三虽得内法，各不相通，故余名之。三、不通俗人者。黄门，杀父、母、罗汉，非人，畜生，二形，此七通俗，不立边名。四、犯究竟罪名边。除出佛身血，是方便故，通俗人故。
问：尼犯后四重，舍戒而来，落边罪难者。若尔，后四不通沙弥尼，得名边罪者；破和合等不通沙弥，亦应是边。此有妨难。
解云：若避此妨，尼犯八重皆不作边名。何者？尼直如法舍戒，尚不听重出家，何须立边罪难？此即无妨。
又解：初是违佛教，得重罪；自余随事，无教可违。
又此边者，是十三之别事。若见初名边，欲使余悉名边者，亦应言乃至二形类前十二皆二形耶？结难可知。边是别事之名，难是该通之称。
第四，收难尽不者，解有二种。
一、语难而言，乃有无量，且表十三。十三名难者，婆论又云：断善根人亦不得戒。善见云：六人不障天道，障于圣道：黄门、畜生、二根、贼住、坏尼、破道也。若五逆人，天、圣二道俱障。祇律更足恶邪见沙弥不生羯磨事，首解：似得戒。明了论云：律中说二十人不得戒。广如彼论。
然且列十三，无即问便得戒，不问不得。余者有即不得，无即不问得戒。
多论云：若无衣钵，得戒。问：若尔，何必须衣钵耶？答：一、为威仪故；二、为生前人信敬心故；三、为表异相故，内德既异，外相亦异。
善见云无衣钵受戒，师僧得罪，不言得戒以不。
一解：此收难尽。此中要取有心出家，随僧乞戒，作法加被，不得，名难。余落在无量难收，非此重摄。如似畜生，取能化人乞戒，是难；自余畜生，无来乞义，皆非此摄。
问：若尔，年不满二十，有心乞戒，不得，应是难收？
答：一向不得，属于十三。年不满者，待满即得，故义不共。
问：若尔，九年和尚，亦应不得戒。
答：不满虽同，皆是遮位，疏缘正因，故得不得别。式叉不满，亦应有难，随情消息。
问：八难何不说耶？
答：此障戒，彼障闻思，故略不说。
又解：不异前说。华严经云：四轮摧八难。成实云：一、住善处；二、依善人；三、发正念；四、植善根。初轮摧于五难：三涂、长寿、郁单；二摧佛前后；三摧世智辩聪；四摧聋盲哑。子细具论，前已简讫。彼无心来乞，故非此例。
第五，三障收十三难者。
黄门一难，爱欲斯多，烦恼障摄；以不能男，亦落报障。边罪、坏尼、贼心、破道、五逆九业障收。若障戒不发，前四是业；若障证闻思，唯五逆是，前四非障。非人、畜生、二根三，是报障。
问：十三难中几宽几狭，几轻几重？
答：若就十三辨者，业宽，报中，烦恼最狭。若泛解三障，该于五道，报最宽，烦恼中，业最狭，唯人中少分起故。就八难配障，前七是报，后一是烦恼，八难无业。
若轻重者，烦恼障是诸障根本，以之为重；业为中，报最为轻。若就可转不可转，报障不可转，以之为重；余二可转令灭，说之为轻。
第六，通塞者。
问：非人、畜复有黄门等，何不分耶？
答：人中受道，故从黄门、二形以说障；非、畜无受道，体即是难，虽有黄门、二形，不以此障戒，故不说难。
问：何以不说天为难者？
答：以天著乐不求出家，若能厌背求受戒者，得戒，所以不说。四分云：天子亦是难摄。婆论云：目连弟子病，觅耆婆向忉利天，逢耆婆著乐不能敬师。广如婆论。
若论处者，北方报障，无作法义，不说障戒难。三方虽可有，而多少不同：东西十一，除出佛身血、破僧；南方具十三。
就时者，佛在有十三，去后唯十一。
若对人者，男中十三，女唯十二。若约比丘，得作十一，无坏尼、贼住；沙弥有十，无二破、坏尼；俗中亦有十，无二破、边罪。
第七，约戒前后，辨难生者。
若原不至受戒，唯得十难如上。若受沙弥戒者，十难如上。若曾受具足已舍者，容有十一，加边罪。若受具不舍，不生贼住，坏尼设生，反名边罪，十一备有。
十一中有名难，有不名难者。
破内外、二形生等是定失戒，以碍戒故名难。
非、畜等二生，有名难者，若决定变化，以报变，失戒名难。通力暂变，不定失戒，非难。
五种黄门，若受戒前有，以罪重故，皆不得戒。若受后生者，五非重业，不失戒，然有摈不摈别。但就犍中，自截须摈，以厌身故；或为他犍，及报生等，皆不须摈，非厌身故。然不可以摈故即失戒，亦可摈者失戒。余者设生，止自犯戒，今摈定不失戒。
十三如此，十六遮繁故，所以不解。边罪、贼心、破二道亦通于遮，所以四句如四分解。
将讲不学、无知渐顿，略存四门。
第一，以不学、无知相对解渐顿者。
一解：不学、无知是其止犯。于一切法上息心不学，是其止，即得不学罪，亦结无知罪；兼犯二罪，得有顿义。不得犯一切戒。
此解大难。当息不学之时，正不学罪；由不学故，缘法不了，始结无知。此先后心起，不得双犯，何言兼二罪，名之为顿？又解：不学、无知，先后心起，非一时故，亦是其渐，不得言顿。
其不学、无知文证者，律中云五岁不学羯磨，不诵戒本得罪者，以其行法若不诵持，行难成立故，遣令学问故。今言不诵得罪。
此亦为难。彼乃是泛论化仪法，若有罪者；后云汝当得四果，若不得者，亦应有罪。何不见忏不得四果之罪？
又云：制者对于可制。学问可制，四果不可制，独头烦恼不可制，安居、自恣可制。
然就所学之教，不过二教。二教者何？一制，二听。故地持云：有罪行者制，无罪行者听。制有二种：一、制作，作即无愆，不顺有罪；二、制止，作即有过，止即无违。言听教者，作与不作，皆无罪生。
此中止持作犯，唯对二教中事以明；作持止犯，通对二教中事、法两种。
制门中事有二：一、不可学事，如似人作非人想者；二者可学事，如似衣钵体量等是。
听门中事者，唯可学，如似房舍尺量、长衣广狭等是；法谓造房乞处分等是。
第二，别释渐顿者。
不学之罪，可有渐顿；无知之罪，唯渐非顿。
所以知者，如要心于一切可学法上，皆作不学之意，于一一法上，皆得顿犯不学之罪，及尔所罪处。本受戒时，发尔所戒善，以防不学之罪。今总作不学之心，宁不顿犯众多罪耶？
云何为渐？若要心虽不学经，余者悉学，望不学经边，唯犯一罪，名之为渐。
云何无知唯渐非顿？然无知之罪，要须缘而不了，方结其罪。一心之中，不可备缘诸法，便皆了知；唯是别缘而犯，故制为渐，不言顿。
第三，分齐者有三别，谓就教、对行、从根。
言就教者。论其学从始至终悉皆须学，不学即结不学罪；无知之罪五夏已后方结，与前不同。
言对行者。谓有浅深故，少解之人，实望上不足，形下有余。若不制者，谓恃少解，与高胜齐等。故律云：五夏智慧比丘，应从十夏比丘求依止故。
言从根者。若利根易悟，从始至终即结二罪，以此人不学故无知，非不能知；钝根难悟，始终唯结不学，无无知罪，非此人力分，律云愚痴比丘，尽形依止故。
第四，解不学、无知可忏不可忏者。
问：不学、无知可忏以不？
答：一解：不学罪可忏，无知罪不可忏。所以然者？不学之罪，有断相续义；若要心还学，即无不学罪，即断相续，故可忏。无知之罪，虽作心欲知，缘而不了，犹是无知，无断相续，故不可忏。若后缘了，即是解惑相除，复不须忏。
问：若尔，发心欲知，由未知故，相续不断，不得忏者；我作心欲学，犹未学，是不学相续，亦不得忏？
答：学据始修进趣为言，知论终成了境为义；始终不同，何得相并？
又解：若息心不学，后时缘而不了，结无知罪。若作心学一切，而力分未知，后时缘不了是无知，圣不结无知罪。如是解者，有断相续，不学、无知二俱可忏。
将讲转业变根，略存七门。
第一，转业者。
经论明转业，今明转根，粗同细别：转根其必转业，转业未必转根。
如善见云：此二根中，变成男根者最上，成女根者最下。乃至如是二根，以多罪故，以多功德故。而解云：修身、戒、心、慧故，转业变根。以是义故，恶业不定，可断除故；善业不定，可增修故。
善见亦云：变作三种二形：一、能自受胎，亦能令他受胎；二、能自受胎，不能令他受胎；三、不能自受胎，能令他受胎。此三皆摈。
五分云：若自断根，若恶兽嚼，若怨家害，若自烂坏，若不能男，皆须灭摈。不如四分。
第二，受戒得不者。
如十僧欲与沙弥受戒，僧忽变尼，此人不得戒；尼无与男子受戒法故，又以法不满故。若事将竟，变为尼者，沙弥得比丘戒。若弟子变为女人，临竟变者得戒；前即不得，为本法不满故。
若十僧与本法人受戒者，能所二人互转，得戒进否例前取解。
若明十尼与式叉作本法，论师根变，弟子有得戒，有不得戒，亦准上解。论弟子变者，勿问法满不满，一向不成，以男子毕竟不假本法故。
须引十诵文，显如是义故。伽论：若众数比丘，闻羯磨已转根，得比丘戒；比丘尼从比丘乞受戒，和尚转根，亦复如是。
第三，能防废兴者。别有二种：一、就戒体废兴；二、就教废兴。
今先就体。
若存多无作解者，如僧转为尼，本受得辄教诫尼等，以所防无故，无此等无作。或尼转为僧，洗净过分等戒，亦如是。不同修道成罗汉者，但以三毒悉尽，不造恶业，故无作成。
若比丘转为尼者，以所防独行事生故，能防无作亦随起；尼转亦尔。何以故？以本受时总断一切恶，有善法皆修。此即是因，今转为缘，因缘具足，所以还生，本无今有。
又作一无作解者，比丘要心有恶当断，容有转根犯尼戒义故。本要心时，悬发一切，与尼不同戒故。僧转为尼，能防受体更无生灭。虽僧尼互转，不可以本恶境无故，即使能防谢。又可以所防恶起，即使能防生；以无作唯一，本要期心足，虽过境废兴，能防定一。
问：若大僧受时，已得尼戒者，何以不名为尼？
答：戒体无殊，随根有异，未变之时，位是男根，故名比丘，不得名尼。
问：男女互有二戒者，何故婆沙云女人身中有男子暖法，男子身中无女人暖法者，此转何异？
解有二：
一、女人怀他男子，胎男子暖；男子无怀胎义故，无胎女暖。
又解：男子转根作女人，虽变女人，本男子暖法，犹在女身中。若女转为男子者，今男子身中无本女人暖。何以故？男子修暖，猛利增上，虽成女人，本暖犹在；女人志弱，转成男子者，女时修暖根软，非暖即无。
问：若尔，何故上说女变成男功德胜，何非上耶？
答：戒是生得善，根转由过去不定业，故得今转，若过去业定，今无转义。暖是修得，若转，习犹在，以男子根猛利，今成圣多。
次就教者。
若所制事同，或所制缘异但是犯同。如盗、杀夷等，此教不废；如长衣、钵，离衣流类亦尔。自有犯同而事相反者，如二同室宿犯提流类，此教不废。
若所禁事同，而轻重不同者，如弄失、摩触等类。辨有无不同，皆有废兴。
第四，顺行法重作不者，忏僧残是。
但使不同，勿问法足不足，行满不满，随僧尼互转清净，更无续作故。
诸同犯者，如婆论云：若比丘犯僧残，乃至十年覆藏，后变为尼者，行十五日法。若得六夜法竟，未行，变为尼，到彼更作法；以众有多少别，时有长短异故。得行六夜竟，直与出罪。
若辨尼变，先未得法，变为比丘，同罪有覆藏者；婆论云与覆藏治。善见云：不治覆藏，直与六夜。若尼行半月竟变者，亦直出罪。若尼行半月乃至六夜未竟变者，彼更与六夜法。若六夜竟变者，彼直与出罪。
十诵云：颇有比丘尼，犯五种罪，不悔不发露，不犯耶？佛言：有，转根是。首解：五篇是也。
伽论：问：颇有比丘尼犯边罪，得受戒耶？答：有。犯不共波罗夷，舍戒，转成男子者，得。
问：如舍戒还俗者，无相续义，罪亦应灭？
答：三义异其转根者：一、僧尼虽异，皆是具足修道人；二、是业非心，表无背道为恶；三、以根变故，更无自成作义，故随变罪灭。舍戒反此，所以不例。
第五，违行法解作不者，七羯磨治人是。
但使不同犯，僧尼互转，未治不须治，已治不问调未调，不须更作法。设若调竟已去，亦不须解，以不同故，更无起义。唯有遮不至白衣家者不同，罪虽灭，而治法不亡，以对俗故。
若比丘于同犯中得法竟，变为尼者，即于尼中顺行调伏者，尼为解之。
问：若尔，此同犯众何不更与作法？
答：此法当部各自得作，具辨长短，故不须更作。于彼行已，尼为解之。
何以不同顺行者？
解云：忏僧残中，夺三十五事、敬奉清净比丘、八事失夜行法是难，故不得在彼行，更须作法。此违行是易，故此得彼行。
问：尼变根罪灭，举法谢者，何以忏罪竟，举法不亡？
答：变根罪灭，但任运灭，非作法灭；忏悔作法灭，故举法在。
问：若尔，我解大界，衣界应在？
答：解却大界，衣界无解处故，要须相依；又举时不藉前罪，罪虽灭谢，举法犹在。
第六，结界成不者。
十诵：问：一切比丘结界羯磨时，僧都转成女人，界名比丘界，名比丘尼界耶？佛言：名比丘尼界。一切尼僧结界转根，反前。
问：若比丘结界羯磨时，有转者，有不转者，是界为僧，为尼耶？
佛言：说羯磨人成男，属比丘；成女，属尼。
问：比丘结界羯磨时，说羯磨比丘独成女，界属谁耶？
佛言：名比丘尼。反前可解，广如彼文。
问：所以结界地随僧转，沙弥受戒，僧变为尼，得比丘戒者？
解云：沙弥有情，植男报业定。僧有男女二业，以业尽报转。沙弥业定，故不随众转。界是非情，又无定业，故随众转。又界是有心自结，受是有心为他，故异。
问：若尔，比丘受持衣药，亦是无情，又非业报，亦应随转作尼受法。
答：僧众力强，又不偏牒名，故随僧转；衣钵别人力弱，又复别题名字，僧尼不同故。
问：羯磨法同结界，本欲为僧，虽复转变，犹故是僧，是故众变则成尼界。羯磨欲竟，以变为尼，即成尼界者；我说净欲竟变者，亦应即成尼家说净？
答：说净变者，反前可解。如律所辨，判界成者，悉是临羯磨欲竟时语，若势分未满，变皆不成。
第七，衣药资缘重作法不者。
若先受持说净，后虽互转，受及净法皆不失。如先结界竟，后比丘等转，界犹属本。若本持衣说净，作此二法未成，变者，皆不成。临说竟时变者，皆成。
善见云更须受持说净者，悉是未成。此解非也，结界我不得用故。善见云：若先受七日药，满七日更作七日受，一切请施主如常不失，衣药净法皆失受持。
问：前言同罪不得灭，何以受衣说净僧尼同，不应受时失本法？
答：由所对人别，故失。
若尔，大僧犯残一众忏，尼悔二众除，牒所对人既别，亦应得灭？
又解：大僧三衣，有一夜、六夜别；尼齐一夜。大僧衣钵，齐开十日；尼开不同，一日、十日别。是故失。又言：但以称名异故失。
将讲破僧大意，略存五门。
第一，破僧体异者。
或就三宝说一。或约凡圣说二。或就位分三：一、外凡假名僧，唯有威仪，无有实德，故名假名；二、内凡和合僧，理解绝违，故名和合；三、真实僧，理解明白，故名真实。或就用说四。
今以要略，就胜劣分二：羯磨、法轮，有差别故。此羯磨僧，以无胜德可彰，就迹名之。其法轮有二：一、就缘说轮，如来真教，能诠轮行，能生轮解，故名为轮；二、就体解轮，无漏空观，转凡成圣，故名为轮。
就四分律，要取具于理、事二和，破方成逆业。是僧故有事和，是宝故有理和。二和既坏，法亦异故。故伽论云：舍八正而说余道，是轮坏；一界之内，二众各别自恣羯磨，是僧坏。
又依四分律，亦有二和。
一、行法轮，谓佛四依，由说五邪，众失同行，名破行轮。故四分云：二事破僧：妄语、相似语。若破众法，不以五法为能破。若失解名破者，五百比丘受化失解，即是破僧，何待伽耶？是即破行也。
众法轮者，本是一和，今分二别说戒羯磨，名之为破。故四分云：二事破僧：作羯磨、取舍罗。
要经始终二，方成破逆。若就实言之，行法是成僧因，破法轮家法故，名之为破，无别法轮僧可破。羯磨亦御众之法，及成僧因，破羯磨僧家法，故名为破，非谓破羯磨僧。上来皆就事辨破体。论云：非色非心为体。今律家辨僧是假名，揽四以成僧，四外无别体，指四人为体。故四分云：僧者，四人、过四人等。
第二，解破法轮者。
问：破法轮不过有三，就何解破者？
指八正道，以之为轮。正语、业、命三，是戒数，为毂；正见、思惟二，是慧数，为辐；正念、定二，是定数，为辋；正方便，是精进数，是转轮者。此四共成一，能辗生死名轮。
今若指行为轮体者，有三种。
一、应得不得，以解破。
二、失解，以解破。
问：若尔，我亦应将得以解和，何故四分云和合者，一羯磨，乃至过四人等？第二反难可解。
答：前羯磨等者，犹是望教明破。得解者实是理和，证理圣人名和合僧。
三、相破，以解破。
调达及四伴是能破，五百是所破。
问：若尔，何故四分云伴党者，若四，过；助伴党者，乃至无数？今将五百作所破者，助伴党者，与律相违。
答：若破行法，五人是能破，五百是所破。
问：若尔，何故得兰？
答：得自破兰是第二。以四分云忏悔违阿难谏故。若破众法时，五百亦是能破，以共他秉非法羯磨。亦是所破，以仍本名。
若就教法者，本一今别，故名为破。破即有三：一、主破，调达是；二、伴破，四伴是；三、助破，五百是。此三人是能破，僧是所破。
何者本未破僧时，与佛一和之众，不名为破？
分作二部，即是本一今别，名之为破。
如鼻奈耶云：调达当坏僧时，正尔食时。诸佛常法，食时坏，至暮还合。又五分云：调达十五日布萨时，唱五法是。五百人取筹，唯阿难及须陀洹不取。时身子、目连大阿罗汉皆不在众。遂将五百人别布萨。广如彼解。
第三，二破异者，异便九种。
第一，僧不同者。羯磨亦通于尼。法轮非俗，俗无滥故，道中唯具，得法满故。
问：若准涅槃经云于阎浮提，示现女身成佛，众人见皆言甚奇，广如彼经，如何五分女人有五碍，不得作帝释、魔王、梵王、轮王、三界法王故，不破法轮耶？
答：今言不成。释迦一报，男子成道；假说过去，亦如彼解。又言：女成佛者，女人修道，后成佛时，即是男子，果仍因名。
第二，假佛异者。破羯磨不假自称为佛，不秉羯磨故。法轮僧要假一人自称作佛，佛握法轮故。提婆亦有三十相，称以为佛故。
第三，就数异者。义如论说：以实言之，所破众中，亦有如来，故是五人。此彼各五，故足十人。而说九者，佛不属僧，以言破僧，故佛略之。
问：若佛非僧摄者，调达邪佛，非是僧摄，但应八人？
答：如来佛宝，体非虚谬，故僧不摄；调达自号，体非佛故，通收为九。又解：如来在众，一向不坏，以威德故，不可说故。提婆若无，破僧何得？故不成例。
第四，就界异者。破羯磨僧，要作法界内，不通界外。破法轮僧，能破僧人须秉羯磨，要在界内，所破通外，皆受邪化故。
又解：同一界内即受邪，外僧于界外来受邪化，故通内外。此中破众法，一向界内；若破行法，则通内外故。王舍唱五法是，提婆是佛，乃至大千法轮不转；故知行法，通界内外。
问：不善地神唱五法，是三千失解。若善地神唱四谛得道，亦应六天得解？
答：善难恶易，不应相涉。
问：前言能破僧人要在界内者，成破法轮须假羯磨。但有破羯磨僧，何得更有破法轮僧耶？
答：虽假羯磨，不假破羯磨僧，故有二别。何者？若先不作羯磨，不成反破。如来众法，要破行众二轮，方成究竟，故须羯磨。
第五，二僧异者。破羯磨僧，世俗、胜义二僧俱破，圣人应有事乱。破法轮僧，唯破俗僧，胜义僧识达邪正故。此中杂心一解：内凡已还，名世俗僧。自分不退，他分胜进应得不得，故名为破。见谛已去，名胜义僧。自他共望，不能破也。
问：若内凡他分不得名破者，何故经云我观人天，无破和合僧？
一解云：经就已得上解，论就未得上解；经论互谈，故不相违。
一解：凡教道有二：一、大乘秘密教，经说无破者是；二、小乘现破、示二教，论说破者是。
又解：暖顶二心，名世俗僧，自分不失，他分可破。忍心已上，名胜义僧，自他不坏。依成实云，干慧已还，名世俗僧，自分不破；生空已上，自他不坏。故彼论云：凡夫轻躁，故易可破。若得世间空无我心，尚不可破，况无漏乎？
又解：若望行法轮，所破唯凡，须忍受故。众法所破，该通凡圣，不以忍故。就凡有二：一、定机者，此时定闻法轮，克证闻思，必不可坏；二、不定者，谓设无邪胜缘，是时应闻须证解，正是调达所破。
问：若破凡僧应得不得，名破法轮僧者；我杀那含金刚后心，使不得罗汉，应得杀罗汉罪？
答：那含、罗汉二俱可杀，何须杀那含，使不得罗汉，以结胜杀罗汉逆？以证解僧永不可破，故就可得僧破令不得，以结破轮逆。
一解：今明破僧，正障理解，使不会圣，故破凡结坏罪。杀本是不障解，虽杀那含金刚，不障罗汉解。
又解：三宝共头，有兼坏之义。虽杀那含，不兼罗汉，亦复不共，故不相成例。
又解：金刚一念，不可得坏，假设言之。
问：若尔，供应圣凡，望圣得福不？
答：不得。
若尔，勿得破圣罪。
答：不同。已得圣解不可破故，就应得不得而论；凡圣二僧皆可供故，不须供凡以得圣福。
第六，就方异者，如论说。
第七，就时异者。羯磨通末代，法轮在佛现，六时不破，亦如论说。
问：六时中言前后者，望破僧而作前后，以无第二破故，是昔解者；八难佛前后，应分二难者？
答：今据破时，望于前后；彼望二佛，共说中间。
第八，就罪异者。破羯磨僧，犯轻偷兰，可忏非逆；以正破正故，唯破僧故。破法轮僧，偷兰体重，逆不可忏；以邪破正故，具坏三宝故。
问：前调达破僧法轮，障前入理解，今结二罪不？
答：此二相假。若无僧者，法轮不转，法轮不转，僧不得益。然即断法轮，亦失理解；故望断法、损僧，合结一罪。
问：调达破于别人不得理解，而不望别人，就僧总结者？
答：据调达本心，正欲破僧。若得三人，非本所期，思心不畅，不成逆罪；破四已上，思畅成逆。又解：若此四闻思不被他破，揽成僧宝利益世间。由破理解，即无所揽，不成僧宝益世之义，是故损别望僧得罪。
问：若破别就僧破结者；我杀四别人，亦应望僧总结？
答：不例。杀本命别，故别结罪；破本望心结，亦由一法同时。故罪有多少。
第九，就报异者。破羯磨僧，堕阿鼻一劫受苦，破法轮僧，受报如论。
第四，破僧时处者。
调达初立邪三宝，能破因成，未即究竟，故诸比丘白佛，佛言：汝莫破僧。又如来依法略有二种：一、行依者，四依、八正是也；二、众法者，说戒羯磨是也。今调达学佛，亦说二依：一、立邪五法以为行法，反破如来八正、四依；二、立非法羯磨以为众法，反破如来正众法故。处所者，以王舍忍可五法，始破行法，后至伽耶羯磨说戒，反破众法，始是究竟，破正义备。
故僧祇云：调达向伽耶，佛使阿难唤。即语阿难：我不去。吾从今日后，不共佛法僧事、布萨、自恣、说戒等。欲学不学，自从我意。阿难作是念：此是害事。出是恶声，将坏僧耶？二反唤后，六群比丘自相谓言：瞿昙沙门必当三唤，我各正意先作羯磨，驰誉后世。即布萨竟。及至三唤，说戒已竟。佛自闻之，便说清净如满月颂等，告阿难言：非法众已作布萨，如法人自作布萨去。以斯证故，破在伽耶。
问：调达得唤；不唤尽集，别亦不犯。四伴同僧不犯逆罪，不唤应犯别，何得不犯？
答：非罪重故，便是不犯。但一破已后，邪正不相足数，各作无妨，故言不犯。
问：调达行法，与正既异，众法云何？
答：众法亦异。故僧祇云：调达欲破僧，非前序已，四夷乃至灭诤、随顺法，不制者制，制者不制，又复七羯磨开制不同。道俗共行九部经等，更作异句、义、味，各异文辞，自说诵习，亦持教人。
既知众法异，云何羯磨异耶？
或可共作多白，不作羯磨；或作羯磨，不作白；或先羯磨，后作白；或单白说；或文为增减，颠倒首尾。是名非法羯磨。若诸比丘信受二法，始是具足破正义备，方成逆罪。
第五，二逆偷兰究竟最初者。
出血方便，是规不畅故，复是最初，无逆教可违。
问：出血之罪是制，制杀人戒后，轻重已显，云何无广可违？
答：杀佛偷兰，与凡不同：一、可忏不可忏别；二、逆非逆异。故得最初，非第二也。
问：逆不逆异，别有初者。即杀凡重罪非逆，杀父重罪是逆，亦逆不逆异，应杀父逆业别有最初？
答：不同。杀凡及父，虽有逆不逆，同不可忏，故无别初。杀佛方便，二异如上。故大智论云：多闻、持戒、九清净人，方能破僧。为此义故，若第二者，便不清净，何能破僧？
问：调达出血偷兰是初可尔，岂不犯逆？若便犯逆，何故言净？
答：言清净者，望制罪无违，说为清净，非望违理恶行。如俗人鸯掘，杀人满千，后出家犹名清净。
问：若尔，外道杀父母，佛言灭摈者？
答：非第二人须灭摈。此杀父母，违理恶行重故灭摈。
首解云：五逆之罪，犯即无初。
若无初者，云何出佛身血后始破僧，故名清净？
答：于灭摈教无违，故言清净。
问：若尔，遣彼四人至六十四人，方便岂非第二？云何言净？
答：我言净者，不犯初篇重罪名净，非持五篇不犯名为清净。亦可调达犯偷兰，及以行逆，得入羯磨僧数，名持戒，故得破僧。若于制罪有违，反前可解。
问：提婆既言作佛，犯重，何成破僧耶？
答：但言我当作佛，故不犯。
问：若尔，当时非佛，何得破耶？
又依伽论解称佛犯兰，有二义不重：一、世间一佛，更无第二；二、具三十二相，八十种好，异于世人。无人信受，故轻而非重。
问：若先出血，何故婆沙云造余无间，不得破僧者？
答：谓未受戒前，可造四逆，不得破僧；以受戒不得，体非比丘，故不成破。又解：余无间者，就三逆罪，非谓出血。何者？三逆即有波罗夷名，违教重极，故不能破。若违行重教轻者，得兰。即十诵云：九清净人能破。而四分云出血，破僧前故，知望灭摈教无违。
破僧偷兰，是究竟，非方便。所规得畅，更无进故。又复过状显彰，佛自诃责破僧罪重，泥梨一劫，因果尽明，违教造罪，故知第二。
故善见云：破僧无最初，以违佛谏故。若无谏者，即有初，明也。
首解：五逆犹无初，于偷兰为第二故。就言第二者，得罪同他第二。非谓调达前已有人破僧，调达为第二。
问：漏过未起，云何逆制罪名？
答：过全未起，圣人不得立制。然已秉五法，行化于时，圣何不违？
问：若调达违谏破僧是第二者，违谏僧残亦诃言汝若不舍，更犯重罪，亦应是第二？
答：佛诃调达，因果具彰，罪名是定。僧谏之中，罪名通含于轻重，不表因果，故非第二。又解：破僧是所谏之事，谏时谏破僧，作时作破僧，故知破僧是第二。
问：比丘犯五逆，几有最初？
答：破僧一逆，无别最初。余四广前犯者，皆有最初，以无广教可违故。
问：同是逆罪，何故有无不同？
答：破僧倚傍，须设谏违教而作，是第二；余四不尔。今言有初者，犯违教罪，不论行逆。
问：俗人犯逆，有初不？
答：俗犯无初。所以知尔，欲明俗人欲希出家，已兴逆害，业障尤重，无克道益，故是第二。以四分云外道灭摈，故知无初。
问：若尔，俗人无初，不得出家者；何故菩萨阿逸多犯三逆罪，佛听受具？即是有初，何得言无？
答：犹自无初，但值佛胜缘。望诸比丘是业障不得度之，遂焚烧僧坊，故知无初。
将讲时非时，略存四门。
第一，定立时非时者。
时有二种：一、五利，佛赏比丘授五利，故名为时；二、安居劳时，如毗兰若请僧安居，为是而施，名为时衣。除此已外，名曰非时。如四分云：现前僧大得可分物，留过安居。佛言：不应留。此是非时衣，现前僧分。故知不为劳故，名为非时。
第二，现僧各二者。
时中有二。何者？
施主为安居故，现前数人施，名时现前。如四分云：僧得安居衣，破为二部。佛言：数人多少。
是施主布施，该通一化，内作安居者，是僧皆得，故名时僧得。如律云：若比丘安居，大得僧安居衣，彼比丘应作念口言受是也。
非时有二者。
施表别人有限者，名非时现前。如四分云：现前僧大得可分衣物。佛言：听分。应数人多少，乃至好恶相参等分。
若施主普同，时该十方，分通一化，名非时僧得。如律云：有住处现前僧，大得可分衣。时有客比丘数数来，分衣疲极。佛言：应差一人，令白二羯磨分。
就一部如此，其二部者，于上四处类加可解。
第三，作法异者。
有二现前不作法，四种定故：一、时，二、处，三、人，四、法，此四皆定。以施主局限，人物定故，但数人堕筹分。如四分云物已分竟，乃至应使不见掷筹是也。若准一人，如律云：欢喜受已，有客比丘来，不与分。
首解：界内一人领物故，作欢喜受分之名。此是初缘，未开三语受法故。
二种僧得中，并须作法，四不定故。但二部僧得，一向随人多少物等已，当部各自须作法分。又解：时僧得，不须作法，前安居人直尔摄取。留至非时，复须作法。
首解：此二中，后义为定。
其初解者。时僧得，若就时劳位定，应不作法；但以施主心普该一化，安居竟者及法皆得，故须作法。如四分：一比丘大得僧夏衣。佛言：心念口言：此是我物。若已受者，余比丘来，不与分。解云：受者受持，余不及法，故不得分。
问：不及法故，不得分者，何故律云应相待嘱授取耶？
答：有三义开待嘱取：一、元是施物界内人；二、身同受施；三、取安居劳去。分者成，以作法成故。去者有三义故开待等。
问：若尔，外界人亦有安居，亦得相待嘱取不？
答：阙他二义，不言相待；而有劳义，故及法得。
问：若外安居人及法得者，何故律云不应此处夏安居，余处受衣？
答：此对时现前施言之。
今解意者。四种定故，不须作法而说。应心念口言此是我物者，谓安居时僧得施，各各界内四人已上直尔摄取。此施物人非僧，故须心念作法。
又解：此物既是僧得施，亦不须心念三语受，直是兴念摄物属己便定。律云若受者，就兴念也。
第四，位例差别者。
斯有二例：一、檀越施；二、亡比丘物。
初中有二：谓现前及僧得。
现前有二，时及非时，各有一部、二部。
僧得亦二，谓时、非时。各有三别：一、常住处；二者，界得，如善见论十五种界是；三、此僧得。此中二门各有一部、二部。一部中，一人，二、三人，四人，五人已上，法皆各别。
今且就略而论，有筹分，有羯磨分。
此中堕筹分者，引文如上。首解：若二人已上，得堕筹分；唯有一人，欢喜受之。五分亦言：若受持，若净施，若与人；不尔余来应分。
羯磨分者，应引文亦如上也。
首解：法应有三差别：一、差分衣人，文云差一比丘故；二、付衣法，文云僧今持与某甲，彼当与僧故；三、被差人作白二法分，文云持衣与一比丘，令白二羯磨分故。此前后二法，律略不序，行者应具。
又解：文中白二者，是付法，亦即分法，云：僧今与某甲比丘，彼当与僧。故知即摄付分二法。
若此付即是分法者，此羯磨非受衣人作，故文云：持衣与一比丘，令白二分。此令分者是谁作？故知不尔。
又解：同前，又须二法，律云：应差一人令分，白二羯磨。
昔人传律不详，由前堕筹难了，故令作法。今由此现前、僧得，作二。别人受法，如别处。
时僧得者。如律云：有比丘未分夏衣便去，后比丘分夏衣，彼比丘行还，问言：夏衣分未？答言：已分。问言：取我衣分不？答言：不取。彼比丘诃责余比丘言：我在此安居，而不取我衣分！佛言：成分衣。应相待，亦应嘱授后人受夏衣分。
此中首解：安居时僧得，施主听分，四方安居者有其分。佛开得物界内前安居人，直尔摄取，不须作法。然此比丘出行，不在僧界内，尽集摄取，故成分衣。彼比丘既在此前安居，理应合摄，故言应待等，嘱授取。准此可解。
若未摄身死，不言分与入僧，以未定属故。若是现前嚫利物，要索分与。若死，亦应计人分一分入僧，以定属故。分衣如是，食即不尔，故四分云：食随施心，不应分。
二、时现前者。如律云：比丘在异住处结夏安居已，复于余住处，彼不知当于何住处取安居物。佛言：听住日多处应取。若二处等，听各取半。
此中首解：施主为夏安居故，数人各与二衣，故言取半。
十诵云：若二处安居，日多处与物。若日等者，自恣处与。若二处自恣，先自恣处与。
非时现前。如四分云：王舍城诸优婆塞，闻听诸比丘畜檀越施衣，即送种种好衣与诸比丘。诸比丘不知云何，往白如来。如来言：听分。不知如何分。佛言：当数人多少。若十人，为十分。广说可解。
若论邪正二部者。如律云：诸比丘大得可分衣物，僧破为二部。佛言：应分为二分。若未得可分衣物，僧破为二部。佛言：应问檀越：当与谁？若言与某甲上座，即应随彼语上座所在处与。若彼言不知，若言俱与，应分作二分。乃至诸比丘得可分衣物，有比丘从此部往彼部，彼不应与分。若未得衣物，有比丘从此部往彼部，不应与。
首解：出界外，好比丘尚无有分，况邪僧乎？又可同住一界，亦不得分。
次言亡人物者。
五人已上分，次第二法：一者，看病赏劳；二、四人作羯磨施一人，一人还僧。若四人者，昔解亦得作羯磨施一人，一人还僧，所为付比丘，亦堕四人僧故。今解：所为人不得足数，四人止得作羯磨分，不得展转。
母论云：五人共住，一人亡，四人作羯磨分之，是名四相应法。五人羯磨分比丘物，四人羯磨施一人，一人还施僧，然后分之，是名五相应法。
义言：具五，方言展转施。故知五人已上，得作二法。其一、二、三相应法，例可解。
五百问又言：五人已上得羯磨分，四人已下不得羯磨分。
祇律云：四人共住，一人死者，三人应作是说：诸长老！某甲比丘无常，具称有物现前应分。此处无僧，我等现前应得。
义云：唯一人作法，二人不作。一说即得，不言至三。四分不言互作，亦不言一人作。然依祇律好。
何以不同对首说戒、自恣者？彼须各各说己行净故。不同十诵更互相说。
又十诵云：僧打犍槌，僧和合分物已起，若有界内比丘来，别众分衣得成。佛言：欲与者与，不得强分。
义言：不知用羯磨以不？
四分云：别众分衣，不成分，吉罗。若有比丘，作无想分，不成分，无犯。若无比丘，作有想分衣，得成，而得吉罗。
将讲四波罗夷，略以七门。
第一，毒、业成犯者。
淫戒以利己患故，因三事起，贪心故成。善生言：若为乐行非梵行，是名从贪。而境交内顺，畅思事决，是故贪成。痴心非顺，瞋是相违，故不能成。
杀盗二戒，患通损益，以三事起，三事成。广如善生及论中解。又僧祇云摩摩帝互用僧物者，是名痴心起成。不须曲引。
大妄语戒，利己为故，因贪痴起，亦贪痴成。希名利故，不以瞋成，不同小妄亦以瞋成。设有处说三事起成，通论轻重。
三毒既尔。别论业者，初三身犯，后一口犯。
粗分如此。以细言之，淫戒事设形交，非身不就，故身心成犯，口无犯义。
杀盗二戒，自作教人，彼此俱办，故身口皆成。身本口末。何者？口言虽了，要假前人身业，断命离处，教人成重故。
问：口不独成杀盗者，云何口业咒物过关，及以杀得成罪？何须身助？
答：凡一切咒法，皆令鬼神、夜叉，以其身业扶物过关，及以断命，非不假身助故。
问：若尔，云何师子吼杀兽，壮夫咄杀人？何以鬼神身业助乎？
答：此亦由身壮声大。深河道浅杀人等类，类此可解。
此中依多、杂二论，三业不互造。业性别故，事不竟故，言章了了，未得成重，要假身故。
人解三业互造，经论不同，不可通和。成实许互，身口互作，义如上解。如和利经云外道神仙起一瞋心，即灭那罗陀国，此是意造身业。僧布萨时，得默妄罪，是意造口业。
问：意得造身口二业者，何故不许身口作意业？
答：意是根本，故得作身口；身口是末故，不得作意。
妄言一戒，欲显己得圣，希招名利，非言不宣，口业独成。亦有身业，现相成重，身表口业，故从根本判互口业。若论三业本末互造，始终无妨。
第二，自作、教他不同者。
淫戒自作成重，非教人也，乐在前人故。杀盗二戒患通损益，自作、教人损境畅思又齐故，彼吾同犯。大妄语戒，自不以言，教人称圣，于己无润，但得轻罪。
此中论自他、始终不同者。
自他有三：一、自造他；二、他造自；三、自造自。
淫戒三犯。
盗戒，盗他重，余二无罪。
问：若尔，何故四分云盗得己衣得偷兰者？
答：此望境差，不约损自。自施不成，此亦如是。
杀戒，自杀他、他杀自可解。自杀自者，如十诵云：自杀无罪。善见亦尔。何者？善生云：不起他想，无瞋心故。若依五分，结前方便，命断偷兰故。顺正亦然。
今四分意：不立进趣，自杀无罪，命断无戒。然即自杀，夷、兰并无，但得杀业不善道。
问：若尔，何故调部自杀犯偷兰？
答：此次方便，自杀不成，戒存故致偷兰。纵立进趣，何咎？不应难言自打、自谤、自覆等亦无犯者，戒犹存故。
妄三可解。
论始终者。初戒入即犯，不待得乐。杀即据终，要待命断。盗、妄约中，财虽离地，犹未得用；妄虽言了，未得名利故。
第三，错误、克漫之义者。
此中错误，皆是不当殊谬之位。略论异者：错就现缘境差为义；误约不现缘境差，心谬为义。错误既分，须配四戒。
淫戒勿问错误，患起内情，但使正道，不问知不知此、彼，男、女，人、非人、畜。虽心缘此，谓彼，误亦成犯。虽境多交涉，错亦成犯。
盗戒言之，若心漫无寄，凡非己物，皆是盗境，勿问三趣。境有差殊，心有谬妄，皆称本心，故错误并犯。
若心克定要取人物，不盗余趣；克心取者是其盗境，余者即非。及至造境，境有交涉，心有迷谬；虽举离处，不成入己，由本主不称所期。心境既非，何过之有？故错之与误，斯皆不犯。
若用此物，得前偷兰，物体无罪。后知便还，不者犯重。
语杀而言，若漫心无局，三趣俱害，勿问错误，皆得成犯。
若克心害人，不杀余趣，若为害心所缘，是其杀境。及至造趣，契会相应，断命成犯。若非本期，即非杀境，及至造趣事会，心有迷谬；非、畜虽死，不称所期，又无杀心，故错误不犯。
若就人言之，错即无犯，误即成犯。何者？且缘王张解，若望后人，虽非本期，以心不了，缘此谓彼；勿不皆有缘人之心，误亦成犯。以缘具故，不如盗戒。
故勒伽云：杀母而杀非母；杀非母而杀母；罗汉，凡夫；母，父；外人：并偷兰遮。人、非人，亦复如是。
问：若误重错轻者，何故五分云欲杀彼而误杀此，生疑。佛言偷兰？
答：此错境为误。祇律疏云：错杀犯，误不犯。即彼律云：多人相逐行，欲杀前人，而误伤中后，无犯。故知境交名误，心缘此谓彼为错，故不应难。
论其妄语，异趣言之。错犯，误不犯。漫心无简，错误俱犯。以诈显道德，欺诳前人，表己得圣，损境事成，己得润故，错误俱犯。
十诵云：欲说初果，错说三、四，亦犯。善见云：错说三、四禅等，皆犯。
问：妄语言了，即得其罪，不开错误者；我盗物离处，即结其罪，应无错误？
答：盗本自有损主离处，故有错误；妄语言了即是虚解，故无错误。
错误既分，今论克漫者。
淫戒犯无克心，初期在此，而后会彼男、女、张、王、人、畜，一切尽犯。
杀盗二戒，有克成犯，余境不犯。
人解：杀盗亦有作克不成克者。如欲害怨命，欲坏怨财，而此人共多人并坐，共多人财，一处同室；放火烧时，知有余人及财，不克俱烧者是。前言成克者，对境界可分者言之。
妄语克心，罪有犯不犯。犯谓心境相当；不犯者，谓心境不相称。设令并坐，言欲诳东人，西人闻，亦无有犯，以于西人无诳心故。
首解：若三趣俱现，内心知有，犯无克心，于余境亦犯。若三趣不并有，克心成犯，于余境不犯。广如别章。
第四，须知本制之兴，何以立四者。
论圣制之兴，为防患源，谓贪瞋痴。对于贪爱，以制前二。对于瞋痴，当分立一。为斯差别，故因制四。
问：瞋痴各一，贪独制二者何？
答：贪心虽一，而境殊内外，故立二戒；所瞋之境虽二，但得罪不等；痴慢诳境，局在有心，不通非情，故局一也。故四分：阿难答孔雀问：制增上戒学，为调贪欲瞋痴令尽故。故知为三。
问：戒能防非，不除性结，何故对此以制戒？
答：指论对治，戒防粗非，定伏细乱，慧翦性结。但以慧不孤起，必依于定，定生有源，功由净戒，就本以表，故言戒除。
问：已知四对三制，未识尼八对何位立？
答：尼虽八种，前四是本，不异此说。后四是末，离于本故，故不别对。
又如盗戒中说：佛告频婆王：云何名本罪？王言：若故断命，偷至五钱，淫他妇女，自为己身于本众中故作妄语，若犯此四，是名不活。佛言：我今亦为诸比丘制于四重。准此言之，余三略无，无别所以。
婆多：问言：此戒何故独依国法，余三不也？答：有二：一、因盗王材故，须依王法，余三不因王起；二、此戒国法有异，或盗多财得死罪，或盗少财得死罪，多少不定。今盗王材，故问王法；淫杀二戒，事成即罪，成相是定，故不问国法；妄语国不治罚，故亦不问。
准大集文，依王法立于四戒，同盗戒文。
善见：问：佛云一切智，三世诸佛结戒轻重，世尊悉知，何以方便问大臣？答：不问共论，一钱结重，世人讥嫌：比丘持戒功德无量，犹如虚空、大地，不可度量，云何如来以一钱结重？如来用智慧筹量，令禁戒久住，令人信受心伏故。
此中首解：若近而言之，佛依于王。若远而言之，王依于佛制。何者？诸婆罗门等，抄撮过去诸佛经律禁制分齐，安置己典，用为国师，为王立法治国化人，故知依佛。
第五，戒先后、次第，论对治者。
爱法喜为，故初犯淫乃至第四。弄失、长衣、妄语等类，可以准知。
故善见云：佛成道二十年，始制淫戒。僧祇云：佛成道五年冬，第五半月十二日，中后一人半影，为邪舍制初戒等。六年冬分，第二半月十日，东向坐，食后二人半影，制此戒。六年冬分，第三半月九日，食前，西向坐，一人半影，为众多病比丘因鹿杖外道制此戒。六年冬分，第四半月十三日，食后三人半影，东向坐，制此戒。
问：同是出家，沙弥初戒与僧异者？
答：沙弥前五犹是俗戒，后五更加。又俗人福分，自妻不障，断淫即可，非全分故。故杀在初，以全断故。
若尔，沙弥智分，应淫在初，以全断故。
答：但以人同方便，并是少分，故不同例。又年幼小，淫恼未发，小多无慈。故杀在初，淫为后制。
制意既尔，须论对治者。淫戒，离染净行；盗戒，少欲知足；杀戒，慈悲怜愍；妄语，实对治等。
第六，沙弥任运者。
如善生云：八戒中，若先遣信欲刑戮人，信迟未至，其人去后发心，受斋时信至即杀。虽复一时，以戒力故，不得杀罪。此既得戒，无有杀罪，故知无任运犯。
问：若以戒力故，不得杀罪者，何故即善生云有诸贵人，常敕作恶。若欲受斋，先敕语遮先诸恶，乃得成就。若先不遮，径受斋者，不得名斋？
答：此诸贵人自在常教敕杀，义同恶律仪人，以作恶是强，而复时长。此处受斋者，虽是善法，时短弱故，为可障故，不得斋。前是暂作，恶短弱故，虽复不遮，得斋。故不得并。
问：若恶律仪，不善前成，强而时长，障八斋不成者；我受形俱戒者，亦善律仪前成，强而时长，何故生大邪见时，即为他所遮而失戒耶？
答：前恶胜时长，八斋弱短故，障戒不起。今大邪见是断善根，相违故失戒，以邪胜善劣故。若得形俱戒，后虽受恶律仪，必不失戒，非断善根故。然论唯言四种舍，不言受恶戒时舍。此虽作恶，乃可犯戒，不名失戒。若成实论及善生言受恶戒时，即失善戒，不同杂心。婆多云：受恶戒时，善戒皆互舍也。
首解：不见经论有任运犯。今以义求，准律说似有任运犯。何者是耶？先教人作杀等已，不遮不悔，恶果种成，受具已后，果就得罪。
此中淫戒无教人同犯，故无任运犯。若沙弥时教人杀盗及称己得圣已，进受具戒竟，信成三事；教者三性之心，任运犯三重，以无作生故。
若论自作，不善性有，善、无记无。前后自业相成，亦通三性。
若受戒未竟，所教事成，即边罪，故不得戒。若受戒欲竟，教事亦成，罪戒俱得。以善恶二因势分相资，俱各成故。
第七，略解四戒者。
昔解就淫戒以准圣教意：五戒中但制他妻；八戒俱制自他，唯限日夜；唯于大戒乃制自妻，亦尽形寿。何者？他妻五戒已制，故略不说。
此论二难者。
梵难正是恐犯戒事，故于夷、残二犯不开，以梵难体合护戒故。
其命难者，恐与命作难故，于初夷中开作前事。以怨逼但通心，故律云不受乐，无犯是也。
其盗戒中，虽无正文，就义有开。但令于他物上无损，为护命、梵故，暂移东西，义应不犯。若逼令烧等，即无开也。
若有自护命、梵，而不得杀他，是故不开。
妄言亦然。五百问云：不自为己故而作妄语。
通别二开，义如别处。
又婆多：问云：盗五成重，为何等钱？答曰：论解不定，或解金、银、铜、铁钱。佛依王舍法结戒，其王舍本随以何钱，诸有佛法处，准以五钱为限名重。未详王舍用何钱，故言各不定。又解：随国土所用，一切有佛法处，即以彼钱为五钱量。用有不同，故言各不定。又解：本依王舍法，盗五钱得死罪，而制此戒，故限五钱。王舍既尔，自余国法，随盗即入死，钱之多少，皆犯此戒，故言各不定。
首解：虽有三解，观律师意，后解为定。又十诵：盗五钱者，古大铜钱，得重罪。若盗小钱，八十文。随其盗处所用小钱之义，经论本自不定，行亦难知。成罪之时，宜就于宽；护戒之时，乃至草叶不得盗取。既知轻重不定，理宜急护。
又诵云：盗天北方人物，偷兰。彼于此物无我所心故。伽论又云：三天下人重，以此钱断。
鼻奈耶云：师子残，下直五钱，得重；乃至鹰、鸡残，取者，皆重。今四分无盗非人物文，诸师云云，义在别处。
又婆论云：举物离地，还著本处，得一罪。即持去，得二罪：一、得业道罪，以盗他物故；二、波罗夷，以佛结戒故。解云：准此论，就于一境逆重二义，定别不同。
问：设若盗戒中，有主无主想，无盗心不犯者；何故杀戒得有非人想乎？
答：无主想，谓粪扫衣，非生罪缘。人非人想，能生罪缘，故不相例。
问：若尔，不处分作处分想，非生罪缘，何故不同于盗戒？
答：此不可学，彼即可学故。
问：若尔，地非地想，亦不可学事，何故得吉？
又解：此作转想，得前心小罪。
问：若本迷，人作非人想，杀人死边无罪，起想当非人边，有心无境，但得吉罗者；何故律云非人想杀，得偷兰耶？
答：据根本，作人想杀，破威仪，往时已得偷兰。临对人所，转作非人想杀，若结后心转想之罪，应得吉罗。律隐后心罪，结前心兰。
问：临对人所，转作非人想，若后心无偷兰者，何故律云非人想，偷兰耶？
答：转想当非人时，实无偷兰。由转想当非人故，前心偷兰。不得揽因成果者。由转想结前心兰，此是律旨。
此戒既尔，一切戒皆然。
问：杀父母，为知得逆，不知得逆？
答：本漫心，情无所简，若对父母心虽不知，称四事者；先见羊作漫心杀，虽羊去，父母等代处，作羊想而杀，得逆、重。若本克心不杀父母，父母虽死，而不知是，但得波罗夷罪，不得逆罪。
问：若父母出家成罗汉，得二逆不？
答：十诵云，得成夷罪并二逆。又涅槃云：一、杀父王；二、杀须陀洹：罪兼二重。如断命时，即损恩养，亦损福田。二境既别，心缘两害，得二逆、波罗夷，理即显也。五分，唯得一罪。何者？福恩虽异，是一行者，既无二命，何得二罪？直以逆名表此波罗夷业重，故言波罗夷并逆，无别二逆。
问：父变为尼，杀得逆罪者；我亦打此尼，得打比丘罪不？
答：但犯打尼。
问：若尔，应得杀尼之罪，如打故也。
答：打时位是女人，故结打尼罪。杀本就违恩而结逆罪，不就于位。
问：若父善业尽，变成畜生。若杀此畜，亦有违恩，得杀逆不？
答：不例。父变为女，根虽有异，同是人趣，故望父得逆。畜生与人，趣既不同，报亦应异，故犯杀畜提。若始变少分，亦应得夷。若通身变者，一向不可杀，但得境强兰。但以知通变本作沙弥与死，若暂自变非、畜生，若知变作，犹得夷、逆。以死时是父，非余境坏故。不知，无逆。
此中首解：谤法重故，不入五逆，如五逆不入四重。义如智论。
又解：谤法重者，谓大乘教故。若破小法，唯犯逆罪，即前破法轮是也。
问：若尔，此逆者，何故律云毁呰修多罗、毗昙犯吉？
答：前言逆者，谓是破灭诽谤故，今言吉者，直是毁呰故，所以无违。
问：若杀人得重，杀畜得提者，何故十诵云堕人胎不得重，堕畜胎犯耶？
答：即彼律解，初是人怀畜生胎，后是畜生怀人胎。杀化人者偷兰。
问：杀佛不知是佛，不得逆者；供养佛不知是佛，不应佛边得福耶？
答：供养本漫心，一切生福处皆作供养之意。虽佛作神想，由本无心简别，故望佛边得福。若本克心，正供养树神意，若对佛作树神想供养，望佛边无福。杀、供俱有漫、克二心，不得将漫心供养难克心杀。
问：首解：圣人有二实语：一、身证实，除虚妄，说称实；二、想实，理观方便，闻波水声，如目连等。未知佛亦有不？
答：佛唯有身证实语，何故？一、声闻知境不尽；二、入定即知，出即不了：故有想实语。如来不尔。其凡夫人亦有事中身证、想心实语。然非理解，故皆不能断虚诳之心。后时违心背想，遂成妄语。
妄语虽多，不出五种：波罗夷、僧残、偷兰、波逸提、吉罗。
总判为二：波罗夷、偷兰，同以出世法诳他得罪，然诳人损重，或于非天损轻过浅，故有轻重；余三妄语，同以世法诳于人也，重轻成三，准义可解。
若细论者，自有说圣而得轻罪，自有说凡而犯重罪，广如十诵。
此中初二妄语，虽有四句，要心境俱虚有犯；余三妄语，勿问境之虚实，但使心虚，皆成妄。
问：妄语本为诳人生信。今结罪之时，不待生信，知便结罪？
答：知粗信细，止得从知后生信，不得从信后生知，故不待信。
问：若尔，如劝受偏心男子食，岂可受相难知，何言了即结耶？
答：彼以系他谤俗，故言了即结。
首解：凡口造口家业，言章了了，前人即知，坏境义备，何待于信？如口造身家业，劝足食、泛教他受偏心男子食、杀、盗等，虽言章了了，前境未坏，不得结重。
问：此之一戒，安置自言引虚，余三戒本不著，何意？
昔解：此一罪重，有坏众义，须僧治罚。不著自言，众即不知，不得治罚，纲网不立；今著反前。余三种自行中除，不假众罚，亦无坏众之义。如覆他重罪，僧轻尼重，著不著异。
问：若尔，初篇三戒，二篇十一，坏众义同，何以不著？
答：计义应尔，但结集家就相隐难知。重著轻略，如大妄、小妄，大覆、小覆，大谤、小谤，皆重著轻略，非无此义。
首解：自言有二：一、问自言；二、不问自言。初通诸戒，后前解是。然夷中当时有故，即序戒本；自余提中，当时无故，戒本不存。如漏失戒，当时有梦，即开戒本；初戒理有，但当时无，遂阙戒本。此亦如是。
问：若尔，文云若问者，是问自言，当时既无，何以序耶？
答：据通诸戒，实不须序，但对不问自言，故须之耳。若不序者，时人见有不问自言，故谓不须问自言，是故对序。余无所对，故因问自言亦不序也。
祇律云：六年制此戒。婆论云：八年兴羯磨。广如别章。
将讲僧残，略存七门。
第一，配其三毒，成业之相者。
媒嫁、二房，此是遮恶。自余十戒，体是不善，名为性恶。
此中初有七戒，因三事起，贪染心成；次有二戒，因瞋心起，瞋、嫉心成；次有二戒，因三事起，痴、慢心成；次有二戒，因瞋、痴起，瞋、痴心成。
祇律云：有罪从欲生，弄身、摩触、一切染心语、媒嫁，是名从欲生；有罪瞋恚生，无根谤、毁呰、驱出、打、搏等，是名从瞋恚生；有罪从愚痴生，邪见、边见等；有罪非三毒生，谓阿罗汉犯罪。
第二，配身口二业，成犯之义者。
身者，漏失、摩触及以二房，身业犯。漏失、摩触，唯身心成，非口。房，亦有教人，口业犯义也。自余九戒，口业犯，亦有身业助成之。
意地是通，故须别配。僧祇律云：有罪非身口，从心生，应当问何心，取他物、杀人、触女人、断草、掘地，是名取心不取事。有罪取事不取心，不应问以何心淫欲、酒、与女人宿、未受具人过三夜，若犯者，当如法治。
第三，教遣、自作，同不同相者。
先明自作、教人，位分有三。
有五戒自作成重，教人一向轻者，谓二粗语、媒嫁、二房。教人作此五事，于身无润，不同犯。若二粗语，能所互有染心，能所互轻重；能所俱有染心，能所同犯。媒嫁，能所有润利益，亦如是。二房亦有共作义，亦得有同犯。
次有二戒，自作、教人一向同犯，勿问为己不为己；以损境畅思不殊，计义应然。然善见云：慈地得残，尼得吉罗。义云，若教他言汝持我三根谤彼人，所教轻。何者？若僧捡校，不问所教。
又六戒，自作正犯重，教人一向轻，谓漏失、摩触。自作成重，教人偷兰，以无润己故。下四谏戒，若僧未谏，教勿舍轻吉，未有僧命可违故。若僧已谏，教勿舍兰，有众法可违故。
问：上教人漏失等，若作，教者兰；未作，教吉。今教他未成，已得兰者？
解云：彼教人者，但自坏损他，以无僧命众法，此事违过义是小故；故待事成，教者偷兰。今教人者，自坏损他，复违僧命众法故，不待成重。
问：若调达违白未竟，教言勿舍，受教之人但犯吉罗；何有能教犯重，所教犯轻者？
答：调达正是所谏之人，有谏法可违，结罪分齐，为白竟果。果既是兰，故白未竟，因犯小罪。
若教遣者，初九自作、遣人，俱犯正罪；余四，无遣人为己令得罪也。
若论沙弥时方便，任运有犯不者：二粗语、媒嫁、二房及以二谤，如是七戒，沙弥作方便遣人为己，进受具竟，前所遣人事成，任运三性心中，犯七僧残；余无遣人同犯义故，无任运犯。
第四，配初篇种类之别者。
如婆沙论云：十三中，初五戒；三十中，取衣、浣衣、染羊毛三；九十中，女人说法、同宿、女坐、强坐、露坐、教尼下十，合有十五；悔过中，后戒；众学中，高瞻视等。此是淫类。
二房；畜宝、贸宝、贩卖、乞缕、夺衣、回僧物；藏衣钵、不问主、贼期行；四悔中，第三戒；众学中，饭覆羹，污草、水。此是盗类。
十三中，污家；三十中，憍奢耶；九十中，用、饮虫水，搏、打他，杀生等；四悔中，初戒；众学中，大抟饭，污草、水。此是杀类。
十三中，二谤、二破、戾语；三十中，有一、二居士，王臣遣使；九十中，初戒；悔过中，第二戒；众学中，一切说法戒等。是妄语戒种类。
第五、持犯方轨者。
唯有二房具二持犯，余戒止便成持，作即是犯。
二房二持者，止不作房名止持，从僧乞法名作持。言二犯者，止不乞法名止犯，作造房边名作犯。此罪体一，而名有异；止持、作持，名体各别。
此中但解作持九句。
上品唯一，识法识犯。随僧乞造，故名作持；识犯无愚，不犯二罪。名为上品。
中品四句，得法无罪，名为作持，各带愚痴，不及上品，故制为中品。四句者：一、识法疑犯；二、识法不识犯；三、疑法识犯；四、不识法识犯。
下品亦四句，唯痴多为别，制以为下品。四句者：一、疑法疑犯；二、疑法不识犯；三、不识法疑犯；四、不识法不识犯。
广如大疏。
第六，僧尼犯异者。
有六戒轻重不同。
漏失一戒，大僧重，尼犯轻。何者？如婆论云：女人要在屏处，多缘多力，苦乃盈流，故轻；男子随事能出，故重。
摩捉一戒，尼重僧轻。何者？尼惑厚重，更受摩捉，必为前境所陵，成大过故，方便之内，制与重名；男子必无陵坏，不须深防，限分中制，故轻。
二粗语，大僧重尼轻。僧为之义数，故重；女人志劣，粗语稀，故轻。
二房，僧重尼轻。何者？僧得孤游、独宿，二房得残；尼即不尔。
媒嫁、二谤已下七戒，僧尼同犯，义即可思。
第七，随难略解者。
问：善见云梦通三性，既有善恶，应招果报，何故四分漏失戒中，梦不犯耶？
答：就总报，故言不犯。若望别报，罪通善恶。五分律云得五吉罗，此之谓也。
问：如九十中，制坐虽同，而对道俗分戒；摩捉何合？
隐师云：结罪便故合制。对比丘，通道俗二女，俱残；论尼，二男俱夷：故随便合。坐中，僧对二女俱提，理应得合；但结尼时，道俗轻重不同，故须离分。
问：若尔，尼离五衣俱提，如比丘对二女坐提，僧三重二轻，如尼对二男坐轻重不同，不应得合。
答：若就三、五，结罪不便，义亦应离；俱莫不皆对受法以辨离，是故须合。屏露二女，直事讥故，随义别结故，不同衣有对法义故。
问：若触中结罪便故合者，如下行戒二女俱提，尼共二男俱吉，此亦是便，何故不合？
答：结罪义便亦应合，但就开缘不同。与尼同行，有疑恐怖，佛开以力将援彼难，俗人即无，所以不合。
问：摩触邻近重境，独得究竟残，不名方便残；盗四钱亦邻近重境，得名方便兰，不得究竟名者？
答：盗人五钱，要假四成五，是以少一结方便，增一结究竟。行大淫欲，不假摩触，是以婆多云或有犯淫，非身相触，如己身二处者是也。
首解：盗有相续成重义，作方便名；触无成重义，故作究竟。如律云：再盗不满五，佛言：以相续心，前后满五，夷。
问：房同依位得戒，四制不行，圣不制犯戒；后四开有违，何禁轻重者？
答：四制少欲，依成上品，若使不行，便当中下；是故戒制不行，圣不制犯。四开非胜，称彼自分，然今自分不行，是故轻重别制。但房是疏缘，义不要急，营过即多，有于五种，是故制残。余三依者，资身正要，事不可阙，情过轻微，唯制于提。
问：初后皆房，何故不合？
答：房相虽同，而主有无，及以量异，作法是难，故须离也。
问：若尔，前房二戒既别，何故不分？
答：就得罪别边，应分。然过量、不处分，皆由作房生，缘同故合。又欲显作一口房，具得四罪，欲使行者惧而不为，所以不分。又显处分不处分，俱有过量罪，故不分之。
此中，前房过量，后房不处分，而初文不次者，此是结集者意。如似杀人戒中，已言杀生提，此经家乘势而结，非谓此提是迦留陀前。若不尔者，迦留杀畜，即是第二，不应诃言最初犯戒。
问：妨难处法得成不？
昔解：成。
问：若尔，律云不应与处分？
答：本不防妨难，所防不同。虽有妨难，但随僧乞，免专任之过。故四分云：有难，有妨，不过量，僧处分，二吉罗。故知成也。
首解：不成。以作羯磨，要须事如称法。故四分云：妨难互无，不应与处分。而言二吉者，是处分先成，妨难后起：以法先成不坏，无残；妨难后生，不应作而故作，犯二吉。
问：若妨难处处分不成者，如受戒中难重障戒，此即义齐；百遮同此，何成受戒？
答：非根本故，可得避此余处作房。受是自身，不可避之于余处受，所以不尔。
问：若妨难生，法犹有者；人病衣重，与羯磨离，病差，法存不？
答：要期离故，差即法灭。如受戒后难生，不失前戒，命终及舍，过期即失。
问：若尔，那狂病止，须解者？
答：此元得不由心，本无期限，是故病差法存，须解。
问：处分羯磨防妨难不？
答：不防。
问：若尔，说净应不防长？
答：若有防难，本不听处分，要待无妨即听，是故处分不防妨难。说净是悬防过限，所以防长。以是义故，已处分竟，得有妨难生；若已说净，必无长过起。
问：处分法为与人相应，为与处相应？
答：与处相应。故多论云：处分处得作房，余处不得。
问：既与处相应，余人就此处作房得不？
答：不得。
问：若尔，结界亦与处相应，余人亦应不得就此处作一切羯磨？
答：结界时不称人名，法无局故，此僧结竟，余僧得作；处分不尔。
问：若初处分依限，乃至作时过而未知，于过限之处，得不处分罪不？
答：此非全不处分，但可小犯，而不得残。
又解：得残。虽本处分之内不作，反在外作故。然四分云：处分，过量，得一残。故知此解非也。
问：沙弥乞处分已，至大僧竟，方得作房，云何？
解云：更不须乞，位虽不同，委僧已讫，人复不异故。
又解：人虽不异，具不具别，故更乞之。
问：为互过结罪，为俱过结罪？
答：善见云：长中减一搩手，广中过一搩手；广中减一搩手，长中过一搩手：皆犯残。互过尚犯，何况长广俱过？
问：无根谤人，望僧虚解，犯妄语提不？
答：善见云不犯也，以谤一向假虚成。此就专语谤而说。若兼诳僧意者，望前人得残，望僧得提。
问：僧尼互随吉，何故谤同大僧，打同沙弥耶？
答：打即就位，谤就具修。若依余律，打谤相似。
问：若言比丘要须是净，缘起净故，一向入狱，何故律云彼人不清净者？
答：犯下四篇，故言不净。又解云：不净者亦成谤。众法俱取见闻中净，得作法事。今故违见净，横说言犯，自恼恼他，不问净秽，皆成谤罪。又解：打破戒比丘犯提者，总就位论；谤取治罚，故简净浊尔。
问：若前所谤实不净，能谤心中谓是净，向他道不净，得究竟残者；我前境是非人，心中作人想杀，亦应得究竟夷。
若所杀实非人，我所谤实不净，心中作净解，心中作人解，若净想说不净，即便得僧残，亦应人想杀非人，同得波罗夷。
若言谤他是恶，望心结罪者；亦可发意，杀人最恶，不啻望心结其罪。
但当作意谤，不欲断命，此之恶心轻，而故就心结；我发大恶心断人命，何为不就心结？
又后实净作不净想，向他道不净，此无僧残罪；实人作杌木想杀，此亦无波罗夷。
又杀亦心境违，此谤亦心境违，何得一究竟，一不究竟？
答：谤就心虚为义，杀就心境俱实便犯。如四分云：沓婆自言清净，慈地自言引谤。
问：佛是一切智人，善知净秽，何故不发言证沓婆是净，慈地是犯，而取自言？
答：论言有二义：一、佛若证一是一非，生人毁谤，谓佛有爱憎故；二、若证沓婆，是犯现在不犯故，若不言，犯过业果就故。所以须自言治罚。
云何名根？
答：见闻是根，能生举罪语故。
问：若尔，无见闻能生谤语，何不名根？若谤即就瞋心说根，我举亦就心说根？
解云：实亦应通，近皆由心，远根有别。然彼由有见闻，然后生举心，是故见闻作根。此是无事横加，要须发有瞋心，后起于谤，此即有者为根。
问：若尔，我亦无根，是有后起谤心，亦应先有者为根？
答：此不必因无根故起谤心，彼即因见故起举心。
若尔，自有无根不起谤，故无根不得为谤根，如自有见而不举罪，亦可有见非举根？
解云：有根佛制举，无根不制谤，故不相成例。
问：三根中，何故唯表见闻，不存触、知？
答：触者即唯合，不得尝彼犯故；知者即是见闻后知故，落见闻中。触后知无，准上取解。若直言我意知，不从见闻知，不成证故。
问：若尔，见闻后有顺见闻心，顺彼即是知，何故无顺知？
答：此不自知，要由见闻故知。前犯是外境，要由见闻故。若无见闻，即不知犯。
问：若尔，小妄语中何得有知？
答：小妄中未必要取外境，故须立知。是故谤境非是，别名法尘，故不名为知。
准了论疏说：疑通五尘，五尘之中，不分明了，名曰疑根。思之可知。又解：从闻生疑，各有四事。但于见生疑中，唯有淫杀二事，以相显故。盗无疑根。见根唯三，不得言见妄语故。
问：若尔，九十小谤中见粗恶语者？
答：此亦当时眼见闻说故尔。
问：但有从见闻后生疑，而不从见疑后生闻，复不从闻疑后生见？
答：虽同见闻后生疑，有生不生疑者。若见闻根实者，即不生疑。若不了者，得生疑心。然闻本对于声，见疑非是声，以见对于色，疑者唯是心，并非耳所闻，故不得从见疑后生闻。又见对于色，闻疑非是色，以闻对于声，疑者唯内心，并非眼所瞩，故不得从闻疑后生见。
问：若不得从闻后生见者，何故律中言若从彼闻，是谓见根？
答：此见从闻说见根，非从闻生见根，说者本有，生者后起。又闻中通五尘，故从闻得说五。又不得从见后说闻者，见是局，不通。又五尘与闻不并生，义如前说。
问：何以谤初二得罪不同，覆、说初二同结一提？
答：凡论谤者，罚有轻重，初篇枉灭，第二是轻，故结不同。覆二同提者，重屏覆稀，轻露覆数，稀须轻制，数须重制，故同一科。又解，初二虽殊，护心义一，坏众不异，故同一提。说二同提者，以重稀轻数，同坏外护，俗人不练，轻重讥齐，故同一提。
问：谤、覆、说下三罪，何故俱结吉者？
答：罪虽阶降，罚微故吉。
问：谤得三，覆、说得二，毁、谏等同结一提者？
解云：谤就治罚，覆、说坏众，损有轻重，故二、三不同；毁、疑、谏等，泛恼义齐，不专对犯逆及十三难。谤其净人，皆得僧残；及毁，得根本提。然于难中无覆、说过，非比丘故。
问：灭诤文云，覆他过重，自覆过轻。覆他有本，自覆无本，故提、吉不同；自说义稀轻，说他数重，故提、吉不同。然律亦云自谤无犯，自说得吉者何？
答：谤对僧故不犯；说对僧俗未具，招讥故致得吉。
问：十三中，初九无谏，后四须谏者何？
答：初九条然是非，更无有滥及以倚傍，至显都不须谏。后四皆有倚滥。理行二教，是非交杂，真伪难分。迷坠恶故，事是可愍。故须僧谏。
问：破僧违谏所以二戒，余者即单？
答：破僧事大，要假主伴相助。以谏主不舍，立初戒。当谏主时，四伴影助，僧即设谏，若不舍者，立第二戒。余二，一人独办，不假主伴，故无二戒。
问：违谏得残，利吒违谏应得残耶？
答：一解，今四戒皆倚傍行教，言说相滥，朋党相助，事成破僧。前二坏法轮，后二坏羯磨。又前二所谏事重，谏心亦重，故得僧残。后二事虽非重，皆犯多罪，污家、恶性容犯下聚根本之罪；又非理谤僧，恃己陵物，皆过积集，僧三谏不舍，亦结重罪。其利吒说欲不障，于理教有违，僧法无滥。又复口说未犯根本，所为事微，三谏不舍，故结提罪。
问：若尔，调达是主，犯逆可重；四伴犯轻，何故不舍违谏同残？又尼立主伴相影响，但作方便，毕竟不成，何故违谏亦得僧残？又违一人谏来验，所谏之事通于七聚，违谏之罪同结一提，故知不就谏事轻重。
一解：就心虚实。此之四戒，所谏之人，可了知所作事虚，僧谏实，是故违情过重，不舍得残。其说欲不障，情迷执实，谓己见者是，僧谏为非，无心违众，情过轻微，但得逸提。何以得知？如破僧中，以五法为非，初句心虚重，第四心实轻。又违一人谏来验，心实得吉，虚即得提；况僧谏之中，宁不心虚罪重，实即得轻？等同虚实，但违僧命重，别人不尔，故有轻重。
一解：不可言心虚实得罪轻重。若尔，应言利吒心虚得僧残。如婆论云：利吒是外道弟子，聪明利根，遣入佛法，学得倒说。此即心虚，应得僧残；破僧第四句，心实应提。应心虚杀畜得夷，心实杀人得提。若得将残比提，我亦以波罗夷拟提。若言人、畜不并者，我亦逆与说欲不同。不复上言情迷执实。
首解：心虚实前后理乖，今存初解，随事轻重结罪不同。如杀、盗、媒、谤，乃至众学，并望违教处齐，罪应一例；以事升降，得罪阶差。又破僧四句，虽有虚实，违谏同残，将知就事不论虚实。
婆论：问：经中说但自观身行，谛视善不善，戒本中云何展转相教等？何以相违？答：佛因时制戒，言乖趣合，不相违背。但以前人心有爱憎，钝根无知，少闻少见，无利发言，如是等人，故言但自观身行。若为慈心有益者，利根发言有益，广闻，若为利他闻法，如是等人，故言共语相谏。
问：律云不得强逼令忏，然复言强与者？
答：此望前别人治取行净，故须强与。而不得逼者，彼取众法当时心事，恐废说戒，说戒已过，然后须问。广如八卷。
将讲二不定戒，略存五门。
第一，释名。
昔解：屏露二别，名二。四法无准，名曰不定。不定有四：一、犯不定，以夷、残、提，或单或并，犯不定故；二、举不定，俗女举罪，不识罪名，称非法事，一二三举，犯不定故；三、自言不定，举罪既多，自言何一故；四、治不定，随自犯三罪中，三法治故。
此中圣意防过，欲令制定。犯既不定，何为戒本？又举不定，意有何失？若非过者，非戒所防，列来何为？其自言者，为是对僧自言，为是屏处自言？若是初者，便非屏处自言，僧未检校，有何因缘辄尔自言？治若不定，何得治之？若随一法名不定者，此即一定，何名不定？
以是义故，前解不定实无一二三四之名，但以屏露不同故，言二戒中未言实犯故。律云：是中无定法，故名不定。又可信女但应见过显状，不知实犯及以不犯，其实不决，故名不定。
第二，论体者。
有解：如法自言为能治行，非法自言为所防失。此序罪法，七灭中存治罪法。非自言者，犯夷残三，如是例也。
问：若尔，我七聚罪皆有非法自言，何独此三，余四不彰？又复尼亦有非法自言，何无不定？
答：屏序三罪，露取二过，为不定体。废罪论处，废处论罪，二各是定。据处序罪，得言不定。今指三、二罪为所防过，离染净行为能治行，故律多明三罪。
问：若指三、二为所防者，云何说戒不举三罪、二罪问清净，但举二不定问者？
答：我举处序为戒，故唯举处问，不问罪也。
若尔，三罪、二罪轻重各异，何合一戒？又此比丘为犯三竟，举来白佛？为未犯三罪，举来白佛？若犯三罪竟，余属先制，各权十利，何假于此更复重制？若恐重犯，复须制者，余亦重制，是即无穷。若未犯三，豫先制者，一切诸戒皆亦应尔，无别因故。又以三、二罪，为不定体，束成一戒者，名作何罪？凡戒者皆能治行，一对防一罪，今屏即名三，露便称二，能治亦尔，何为戒体？又且名作何戒？若言不定戒者，不定乃是犯缘，起作罪名，亦非能治，何得名戒？由此失故。
首解：房室私礼，常俗所宜。而比丘独共一女，屏露二处同坐粗语，于三罪中，令他生疑，犯相难分，故言不定。何者？如此疑心，自前未有，故知但取三罪差互生疑，以为戒本。
若以罪为不定者，诸篇已彰，何假此中方言最初？
又复律中，举以白佛，佛集比丘，痴人最初犯，波罗夷等篇，文已显讫，此中复说，故知取三罪疑以为不定体，不以三罪名作不定体。又如毗跋律云：此是未来中事，容有无实犯，是故世尊作不定说。广如彼说。以此定知非实犯也。而此三戒受染气分，私屏所为，外涉疑似，损坏时心，污辱僧众，是故未犯预制此戒。
问：二不定不犯者，何故律云自言犯夷等，即如比丘语治？
答：若实犯夷自言犯者，落在前篇中治；今以犯而不犯者，作不定体。
问：二不定中，既有二戒，何不辨轻重名，直出治人治罪法者？
答：正以比丘处在屏露，生他疑心，若不治，直尔制戒，不可信，致疑无以可息。故废其轻重罪名，直就治罚以为宗耳。
问：二不定中，犯何等罪？
答：犯吉罗。
问：七聚中无二不定名，云何犯吉？若尔，我七聚中无不应尔如法治名，不应尔如法治为有犯、无犯？
答：不应尔如法治亦吉罪。若尔，我二不定戒，七聚中虽无其名，何为不得结吉罪？
第三，最初同异者。
昔解：不定是第二，如戒本云如婆私说治，下无最初。五篇戒本，一向无治罚法，下有最初。
问：若尔，前戒摩触言犯广，后犯僧残复最初者？
答：废处不成，今就别论，各自得初。前五篇者，制广补略云初；今言不定，是制总广补他别广处。
问：若尔，应在五篇后制，何故婆论或在五篇前制？
答：前制五篇，随事别制，犯相分班，旨虽易见，随事难故，就处总制，各别得初。故善见云此戒下有开，通不犯。
问：若有最初，复有下开，何以戒本如婆私说治？
答：此出法者言，拟治后犯。
问：若尔，说戒序召问，有默妄罪，不问即无，此即别犯，云何言总？又如序中问，总问下犯，故名为总；今不问即无，故知非总。
今解：同是最初，而义有异。五篇实犯得初，此未必犯。此得初者，前来未制，被举疑似，今开不犯。生疑虽同，屏露不同，故各得初。
第四，通塞同异者，斯有五种。
一、篇聚同异者。若从所作，通七五；罪举唯犯吉罗。
二、犯处同异者。凡论犯罪，不离屏露，犯通五七。又序二、三者，以染讥极故。
三、默罪同异者。
问：屏露得犯五篇戒者，僧说戒时，举屏问三，举露问二，同外有犯不序名问，有默妄不？
答：有犯问者，隐默有过。除二、三外，护犯无默，以无问缘可违。
问：若尔，何故七灭中七药之外，设不过者皆是默过？
答：比丘举此七药问，能秉法僧用此七药与他灭诤。今不定中，若总举二处有犯者不，即是总举处别问，是知总别不同。
四、僧别同异者。此问别人，以举罪问故，罪是别人犯；下唯问僧，以举药问故，是僧秉故。
五、罪药同异者。
问：彼此皆有药、罪，何故此唯问罪，下即问药？
答：毗尼之兴，为殄于诤。此圣举罪，不与物违，即是无诤，故不问药。下七毗尼，所举之人通于凡圣，罪、诤俱有。若单问罪、诤，互不相收；若罪、诤俱问，谓当俱有：皆有妨故，并废不论。今从能治，故问异也。
问：此不定中，治罪、治人，与下灭诤有何差别？
答：此中治罪、治人，为欲止息道俗疑心；其灭诤中，正为除诤，不论息疑。有斯别故，所以不同。
又此中有三毗尼，与七毗尼有无不同。
此有三者：如比丘语治，即是自言毗尼；如可信婆私语治，即是罪处所；此二毗尼，要须三、五现前方灭罪、诤，即是现前。
何无余四者？忆念、不痴，清人被谤，逐彼诤讼，用二毗尼而定人情；此圣女举罪，得实无诤，故二无用。多人语，定理邪正，以灭于诤；此圣女举罪，不诤邪正，复无诤可灭，何用多人？此从圣举，不诤轻重，非经年难灭，何用草覆？
又此中自言引犯，未即灭罪，无诤可殄，远有灭义，通名毗尼。下七自言引罪，忏悔灭诤，是别名毗尼。
又此中自言，但引上三，不言下二；其七灭中，但引下三，不言上二。彼此互收，理皆通五。
又此自言，治、药具出亦不当宗，略而不辨；灭诤自言，当宗故，出自言药。
此现前者，即未灭罪，又无诤殄，但治人相伏，息外疑谤，通名毗尼。下即治人，灭罪、诤，别名毗尼。通别两异，不得言一，广如别章。
第五，僧尼有无者。
一解：僧屏犯有三，露犯有二，致有差殊，故有不定。尼屏犯有二，容可差殊，有一不定。露即犯一，犯即是定，处无差殊，是以尼无。
若如前释，就处总制，一一处中，各犯众多，何故今言尼无不定？
又解：佛制举罪，要假男女二众迭相鉴举，见闻并同方了。比丘同法得举。当男女众举者，尼是弟子，举师违敬，故取可信女人类尼举处。由多得实，义同前引，不识名种，致有差殊，故唯僧有。尼犯须举，二众各备，不须俗男类比丘处。比丘识犯，即无不定。
又解：尼不得独行，行即有伴。屏露二中，由无第三犯故，所以尼无。
若如此者，尼应无屏露二处与男共坐戒。
首解：尼所以无二不定者。若比丘共他女人屏露坐，夫主见生不信，或时诃责，乃至驱摈。外招讥过，为患处深，故须圣制。然尼虽共男坐，妇生不信，理无驱遣夫义。过微不制，所以尼无。如是云云。
将讲三十舍堕，略存三门。
第一，释名前后者。
此名为舍，舍有三种财、相续贪心及罪，皆须舍故。舍虽有三，而此名舍，舍财物故，不由余二。若不尔者，九十亦有二舍，何不名舍？
三十、九十虽复文别，先后舍异，罪均之悔，轻重义齐，故百二十戒合为第三篇。然三十舍，由于财事，取济失方，广生罪过。故洗心忏，先须对僧舍财、相续贪心。心事既舍，罪方除灭，作法是难。先识于难，次及于易，所以序在九十前云。
第二，依位别解者，略开八门。
第一，三十、九十同因财犯，而舍不舍异者。
凡须舍三义：一、是属己之财；二、体现在，受用生过故；三、舍已归主，受用无愆。三十具三义。九十中有二十七戒，所以不舍，三义不具故。因食十四，财有十三。
坐脱脚床、屏露二敷、高脚等四，阙初、第三。
财中真净施、食中过三、与外道食，入他手，他物，共他食。阙初缘。
问：取三钵未食生罪，何不入舍？财体现故。
答：虽取过有罪，然是施主所舍，理通无局，佛制共分。即非属己，阙乎初缘。
问：若尔，味通不舍者，生姜贸食，亦是味通，何故舍乎？
答：以己私物易得此食，体是非法，不合同食。即是缘局，故得入舍。
食中十二，阙第二缘。未食无罪，食已方生，体不现故。叹、施、展、别、足、劝、非、残、受、美、药、酒。
财中八戒，阙第三缘者，覆屋、白衣、兜罗、牙角、尼、疮、雨等。
强敷、与衣、作衣、遗落、藏他等，亦因财生罪，亦须分别。
真实净施，以辄用有罪，属施主，阙初缘。
若尔，三十戒尽不说净耶？
答：使尼浣打、二离、雨衣，此受持故非说净。长衣、一月、钵、药四，由不说净，此即不疑。五敷、担、擗、乞缕等，犯由造作，成即过生。若作未成，不应尺量。自余诸戒，多由领受，一往生过，皆不合说净。夺衣一戒，或是受持，或可说净，舍与他时，失其净法，故夺得入舍。自余易知。
问：白色三衣，舍竟归主，受用生罪，染坏听忏，不须舍者；白毛卧具，类亦应然？
答：此由自造生过，不制受用，是故归主。不染得用，故得入舍。
高床已下，舍竟归主，受用有罪，故不须舍。牙角针筒，打破便罢，不须持舍。
问：若尔，绵褥斩破，不须舍？
答：绵褥斩坏归主，和泥有受用益，三义无阙。针筒少物，损功甚大。若坏已听用，贪心不息。还无用，故不入舍。
又解：且如乞钵等，一恶还主，不听受用，余入僧库。七日药，与守园人，若十四日口舍等。可用无愆？
又夺衣中，定与，不定取，失净法。其不定者，不失净法。云何而言舍与前人，失其净法？
又取过三钵，与他同味。真实净施，皆属施主。若盗此物，望谁得罪？施主若死，即应入僧。
又五敷具，若妨业中制，虽杂亦应犯。若体不如中制，虽舍犹不如。何言还主不犯？
又浣衣、二离、雨衣等四，受持犯舍者，戒本何不除不受持，亦应余衣是不犯？
若言五敷、二毛、乞缕等八，不应尺量，不令说者，戒本下文应除说净。
是故前解三义，难具所以。
今解：有二意：一、三十中，由贪心尤重，取物失方；二、即妨道招讥过重，故须舍却，违本贪心。九十不尔，设因财犯，皆因造作、受用失方，不为贪储，故不对舍。离衣一种，虽非贪取，离宿违敬，污受持法，舍忏令说。
第二，犯人同异者。
一人尽犯，此即易知；四方僧一向不犯。
同活人中，五戒一向不同二离衣、六年卧具、不揲坐具、雨衣。何者？此戒皆别人受持，无共受义，何有我离令彼得罪？
七戒不定，长衣、一月衣、钵、药、过后畜、浣衣、夺衣等。如长衣，同主人俱现前，不说，皆有情过，是故同犯。若一人远去，敕在者说，而彼不说；在者有犯，行者无过。是故不定。余四亦然。若受持衣，浣、夺亦不共犯。若共有长，共浣、共夺亦得同犯。
余十八中，若不同作，己为他，亦不同犯。如一人在道，遇贼打，失夺三衣，居士为夺故施，而过知足受，在家者不知，何有同犯？今言同者，共行皆失，共计过取，故言同犯。余者易知。约现前僧，应犯七戒，谓共作绵褥、黑、白卧具，共担过三、畜宝、易宝，共夺衣。
第三，自作教他同异者。
自作，一向正犯；教人，同异不定。
若直教他，十七戒，能教者一向轻，以无财润己故。但不应教他为恶，故犯吉罗。
有十三戒，教人为己，得物润己，与自作无殊。准三性心中，不善无作任运起异。何者十三？谓五敷具、夺衣、受宝、取尼衣、浣故衣、染擗毛、过反索衣、自乞缕织、赞织师，如是等知。
第四，重犯有无者。
四戒得重犯，浣故衣、担羊毛、擗羊毛、用雨衣，此物现前，容了更作，故重也。自余二十六，皆无重犯。
又解：浣衣更使浣打，但犯小罪。而文云浣、打、染，三尼萨耆者，非谓一衣生于三罪，各使为一。婆论云：一时作三事，亦得一舍。若使浣不净，染不成色，打不熟，皆吉。浣染相别，尚无重犯，何有二浣得重犯乎？善见亦无重犯，文义相似。诸部云云，不须广引。
第五，舍忏方法者。三舍如上。
且论舍财，有五门。
第一，对境者。绵褥是坏，息贪故；对境无也。畜、易二宝，由体长贪，僧受亦犯，故对俗舍。其对僧境，通别一、二、三等可解。
第二，全、坏。如上可解。
第三，处所。处所无遮。
第四，集众。三戒不集。
第五，还财。还财五例：一、坏还主；二、入俗反体还主；三、入僧还主，不复本用；四、入僧入俗，不复本用；五、一向还主。四分如之。
十诵云：易宝、畜宝，贩卖得宝，少者永舍，多者付同意净人，作四方僧卧具。要僧中悔。余一同四分。
五分，五舍。
一、入僧永舍。畜宝等舍与僧，差人永弃。若僧不尔，令净人为僧贸衣食，与僧食用。唯本主不得食，恐遂本心故。
二、永入僧。舍五敷具入常住用，唯本主不得坐。
三、入僧俗。舍药入僧，僧舍与俗人、沙弥，涂足然灯，本主不得用。一切比丘不得食。
余二同此。
祇律，五舍。
一、舍入僧无尽物，谓畜宝、贸宝。若出息利，作僧房舍中衣，僧不得分用及食，为折伏本主贪心故。
二、舍入僧用，谓五敷具、回僧物。随僧作何等用。其中纯黑憍奢耶，僧不得著用，得作地敷及作向��帐幔等。六年、不揲，不得作地敷，僧得著用，俱不衬身。白毛卧具中，好如前解，不好如后解。
余三亦同此。
若存重犯，还法者。绵褥、畜宝、贸宝不对僧。二十七中，四戒即日归主，二离、二毛，非相染故。七日药虽相染，以还主制身外用故，亦即日还。有四戒要经宿。余十八戒别舍，不须经夜。
若二十三戒，共长、月、过合舍之时，六戒即日归主二离、二毛、药、钵。
若以二十三戒共长钵合舍，唯乞钵一戒共长钵经宿，余皆即日归。
若以二十三戒共长药合舍，一切即日归。以内外资别，衣钵不同，皆不相染故。广如大钞。
其罪中，绵褥、二宝舍财不集众，故悔于别众得成。自余诸戒，舍财及罪，皆悉尽集，别作不成。
论其舍心。有五戒长、月、钵、药、过，由相续储贪，若欲还财，畜心须断。所舍长财体，不得即日归主，要须经夜。若有远行急难，开即日展转。自余诸戒，皆无经日相续畜过，但使财、罪已舍，即归无染。
此中婆多云：即日得受异财，不犯长。以心断故，非如本财曾经畜过故。若心未断，皆不得受。唯除七日归主涂足、然灯，以不得作药服故，即日得受异药不染，以心断故。此约不得即日归主。
第六，持犯方轨者。
九是作持，止便是犯。长、月、钵、药、过，此五顺教作法不犯长，名为作持；止不说净，名为止犯。二离衣宿、减六年作卧具，作此三事得羯磨故，名为作持，反此名止犯。畜宝一戒，说付俗人，净主当受，名为作持，不作名止犯。
三十、九十虽同一篇，二处问净者。前有财可舍，不得别众；九十反此。故分二问，意在于此也。
第七，僧尼同异者。
此中十八，僧尼同犯。
十二不同，不过有三。
一、有无不同。过前求雨衣、离衣六夜，僧有尼无。何者？尼浴衣常听用故，尼无兰若故。
二、犯同缘异者。长钵是僧尼俱堕，名曰同犯。开缘不等，僧过十日，尼便一夜，故名缘异。何者？僧不制有伴，若独孤游，无伴可对，故开十日，使觅伴对说。尼即不尔，故开一夜。
问：若尔，尼畜长衣不应同僧。
答：钵若已成，不须营造，宜即说净受持，故唯许一夜。衣营未成，皆有长过，一日簪缝，不可即成，故开十日。
问：若尔，长衣未成，有伴可对，何不说已作衣？与钵成者，竟有何异而不同耶？
答：衣开十日，据但三衣者。若就说净，尼亦制一日，过即犯长。而开十日者，一开已后，同听十日。
三、轻重不同者。有九戒，所作事一，得罪阶降，名曰轻重，谓五敷具、取尼衣、浣故衣、担羊毛、擗羊毛，尼吉僧提故。
第八，沙弥任运者。
未受具前，先教人作十五戒。
谓长衣、钵，一月衣，急施衣过后畜。此四戒，沙弥时受财属己，受具已后，数过十日，不须营助，三性心中任运犯提。亦可通前日数，前后满十。
药法不尔。沙弥时虽作手、口二受，进受具竟，即失口受。既无法药，故无任运。
更有十一戒，沙弥教人为己作，五敷具、持衣与尼使浣染打、擗羊毛、过三反索衣、取非亲尼衣、自乞缕使非亲织师织、教人为己夺衣。此十一戒，作方便已，进受具后任运犯。
自余诸戒，虽本作方便，进受具后，要须更作受领方法，故无任运犯。
第三，随难别解者。
三十戒中，长衣为先。
唯除九戒，傍染二十一戒，皆令犯长。九戒是何？二离、二毛、二钵、二宝、七日药。如律云，犯长尼萨耆，更易余衣，得犯贩卖；复由续心畜不断故，复犯长罪。以此证知，余皆重犯。
若存此解，贩卖入手，要说净、作三衣，过十日无长。不尔即犯。若贩卖不说无长者，何由为长所染？既为长染，明知理合说净、作三衣。
问：若尔，何故衣法云尼萨耆衣不应说净、作三衣？
答：得小罪，故云不应，非谓说净不成。若贩卖财说净竟，若悔本罪，此衣不须舍，已入净故。
此中先得长衣，过十日后取尼衣，得犯二罪，是名傍染。及先无长衣，而取尼衣，便犯取罪，过日犯长，是名傍通。
傍通既有，必存竖通。言竖通者，前得净财，过十日犯舍，忏已，复过十日后犯长罪。及一日得衣，乃至十日日日得衣，乃至十一日，初日位过犯，下九日衣相与俱犯，故名竖染。
问：若尔，贩卖得药，手口二受，亦应得成？
答：不同。贩卖有过，说净与他，好断相续，是以得成。药本不受，即是离贪，由作二受，即是长贪，所以不成。
又解：财无二舍，何有重犯？又云：既言不应说净，明知体无长过，宁容有染？但以人之喜犯，故在初而解。
问：若尔，何故律云更贸余衣，一尼萨耆？此便成重染。
答：此五众边贸，又复遣人二众边贸，不犯贩卖，是故有染。若自俗边贸，但犯贩卖，即无染过。
以是义故，得长作三衣；贩卖无长，作三衣不成者何？有三衣可名为长，今失三衣，次须三受，三衣无长，即好断相续，故作衣得。
问：若尔，过量衣、房，不应成受持、处分？
答：贩卖等，举体有过。过量等，外有过，内无愆，故不相并。
问：若尔，十九条大衣，长短不如，亦条内有过，何故成受得用？
答：是佛制畜，故成受用。贩卖不尔。
问：若尔，白色三衣，亦是制畜，何不成受？
答：以非道服，讥过即多，故不成受。
婆论云：三衣虽不受持，过日无离衣罪，有坏仪、缺衣二罪。若本说净，今作三衣，即失本净，以三衣无长可防故。乃至比丘有因缘得一端氎，指作三衣，即不犯长。
问：若尔，何故一月戒云不割截、簪、缝，过日犯者？
答：彼先有三衣堪受持，故须截作衣相，方得免长。此论先无三衣，故不相并。
问：功德衣与长衣等五戒，何者为先？若功德衣先开者，何为长等五事开功德衣？若长等先制者，迦絺无缘，何言已出故？
答：依五分，长衣等戒实是先制，功德后开，广如彼说。四分难解。
问：唯初三戒，独有迦絺开者何？
答：此三戒皆是属己之物，开即有益，使无长离之咎，又不恼施主故。余即不尔。
问：若尔，自作五敷具、过三由旬、用雨衣等，可非属己？何恼施主？何不开耶？若言作故致诃，不开者；我亦长故、离故致诃，亦应不开？
答：长、离无多讥诃妨道。余即不尔。
问：此三戒得时衣利，著已竟等；余三食者，得利处齐，戒本不著竟何？
答：此三戒，专得功德衣利，无彼余缘开故，此本得著；余无此义，故戒本外开。又解：食中三戒，时衣利者，亦在戒本，戒本言作衣时是也。时中不犯，故急施。戒本例此可解。
此中长者，十诵云长佛四肘，不言广。婆论云四肘者，七尺二寸。祇律云：广一肘，长二肘，应作净。善见补三衣云长尺六，广八寸，须说净，长衣云长二搩手，广一搩手，犯舍堕。母论云：广佛四指，长八指，应作净施。
又开限十日者。祇律云数极至十故。十诵云不缓不急故。四分，若行十日还，故开十日。若言一月，佛亦应开。不言长量尔所长广。
问：祇云：若俗人、畜生、无心人边作净，不名作净，是谓非处。何故药戒中开五众、俗人及畜生边皆成施主？
答：衣唯防长，更无受及净，同位即得。药防长及受、净，故通俗人、畜生，皆由成受及净故。
问：犯长衣不舍而用，著著得罪；何不脱脱得罪耶？
答：著有情过，故得罪；脱无情过，何有愆为？如非法房，入即有过，出时无咎。此亦如是。
善见云：若犯舍衣，无比丘故，未得舍忏，得著无罪。首解：此言在于三衣戒故，似开三衣，非谓余衣。
问：何故衣畜重著轻，食即食重畜轻？
答：圣听说净，故不作而畜，衣有体在，随畜心重。以体在故，随著用制轻。食本不听畜，畜心微，故罪轻。随食即尽，无有所续，故得罪重。
又解：欲明衣食等皆是资缘。衣是外资，食充内饥。衣有别属，畜即壅己，是故罪重，著用罪轻。食取除饥，畜食义通，不成属己，要食方资，是故食重畜轻。内外资异，故不相并。
问：若尔，何故畜七日药亦重，食不净药亦轻，著用白色衣亦重？
更问：舍财实有谓无，成舍者；界内有人谓无，亦应成。
答：舍衣不集，以彼非情，不能碍舍。又说净与他，是故成舍。人俱是情，彼可碍此法令同遵，故不得成。
问：何意要须舍物？
答：若不舍财，畜心不遣故。然不听别众舍者，良以财物利重，人之喜犯。须僧尽集，众视详悉，欲令犯者对众既愧，内生惭耻，息过于后。
问：既知还衣，极疾即坐；未知极远？
答：如祇律云：亦不得停久过半月还，乃至说白四还。不同四分作白二法。
问：舍财不作法，还作羯磨者何？
答：舍是别人，出在内心，非和能决；僧衣还彼，无容自专，所以不同。
又受忏非正灭罪，正灭更假余缘，故以单白。还衣准僧作法即成，故须白二。
又伽论：问：颇有比丘，过十日衣，即此衣一夜离宿耶？答：有。过十日衣，作三衣已受，出界外，明相出。故知犯长衣得作三衣。
问：若重缝三，设有因缘，摘分持行，致于异处，不离衣宿，比丘若死，云何？
答：本界内分。又解：应与看病人，以本是一衣，同受持故。律师云：后是定义。
问：如来差阿难令作袈裟，已前无三衣耶？
答：准有粪扫衣，无割衣故。
又解：虽有割衣而无如法。
问：初得衣钵，过于五日，若被摈等，若狂乱人，上入天宫，至北单越，后解摈，若得本心，若还本处，以何日为限而作说净？
答：一解：更得十日。又解：取前五日。律师云：后义定也。
此中首解：真实施主若命终者，勿问先作及以未净，皆须说净，以守人亡故。
有说：若得长财作成被，及得先成，不合说净，是重物故。
问：若尔，如尼十六枚器、七日药等，岂是轻物？圣开说净法耶？
更问：离三衣重，离余衣轻，有何意耶？
答：夫三衣者，道标服式，资身要用，无时不须，生善最胜。以受时要心不许离宿，今既离宿，违本要心，失于受持，故得罪重。余衣钵等，非是道服，又用有时，非常所须，是以受时不言不离。今虽离宿，不失受法，所以罪轻。
又解：三衣制畜是上中下，违制故提；余衣为此中下，对开有违故犯吉。
问：若尔，钵亦对制有违，何故犯吉而不失受？
答：衣障形丑，无时不须，犯提失受；钵用时限，故不相并。
善见云：受持三衣已，转根即舍。
问：十日衣、一月衣分为二戒者；离衣、有病得僧羯磨病差离衣，何以不分二戒，而合一也？
答：凡论分离：一、财体不同故；二、日月长短不同故。此中合者：一、同是三衣；二、若病未差，无离衣宿，若差离宿，与本无病不异，是故合也。
问：羯磨离衣，于三衣中得离何衣？几时得离？
答：四分云：唯离伽梨。十诵云：下二亦得。明知三衣随意离一。五分云：得留中衣，上下不得。若有贼者，好者随留。
十诵云：从七月至九月，夏分不开。五分云：今听前安九月，后安八月。祇律云：白四羯磨限一月，夏中亦得。今律白二。善见云：病僧为羯磨离衣往余方，若差欲还，路崄不得还，恒作还意，虽差不失。婆论云：羯磨，病重不行，病差不行，更得病，即先羯磨同一月内得。
问：有时衣，有非时衣，就何立月望衣耶？
答：就非时衣。
此中祇律云：前十日得故衣，若细衣，得已不自作，不教他作，过前十日，犯舍。中、后二十亦如是说。四分分之。若前十日，五日已过，得望衣，用后五日、中十日前五日，此十日应作。中十亦尔。后十日，前五日过，得望衣，乃至九日过，一日中作；十日得衣，即日作。
多论云：勤求不断，待满一月。若想念断，不至一月。若初得衣日，自知必无望处，过十日，犯舍。若初日得衣，停衣待望，不得所望，非望而得，是二种十日内不净施、与人作衣，至十一日，犯舍堕。乃至十日，不得所望，非望而得，应合成，十一日，犯舍堕。
善见云：若有望处，一月得畜。若二十九日得望衣细，先粗者说净，细者复得一月，为望得故。若后得衣粗，复停一月，如是乃至勿过一月。
义云：若三衣俱故，并少勿问，皆开一月。若十日中，大衣上同衣足者，当日不割线，十一日明相出，犯。下二衣财少不足者，亦染犯长。若无根本者，得开一月。
问：既为作三衣，体自无长，何以染也？
答：少财若无故坏受持三衣，自实无染。今言染者，以有故坏三衣故，不如昔解。
问：先有长衣，三衣望未断，为被染不？
答：此是法衣，彼是长衣，何得相染？
问：若尔，三衣望断，得少余财，为被染不？
答：既同犯长，何得不染？乃至二十九日亦如是。足即不开，不足便开故。
问：何故取尼衣重，不制取钵？
答：衣有五故，喜能舍与，致受义数，故须制。钵唯有一，尼舍稀故，设令受者，但得小罪。又解：无犯。祇云尼与比丘钵及余小物，取而无犯故。广说乃至出界二十五肘，离见闻处，一切犯提。
问：尼取僧衣，何故小罪？
答：大僧上尊，与尼义稀故。
问：若尔，能与之人，亦应犯轻，何僧得提？
答：大僧与尼，就讥过中制，生染义深，故得罪重。尼取僧衣，就稀数而制，故得轻罪。
问：浣、染、打实是三戒，总制者何？
答：皆是使尼处同，复是始终由一衣生故。
问：既制令尼洗衣，何故不制熏钵？
答：染浣义易，尼多闲解，为洗义数。熏治是难，尼多不闲，作之义稀，故圣不制。
问：令洗新衣，何以轻耶？
答：使洗义稀，且不生过，故制轻之。
又下二众无有师义，为洗即稀，是以犯轻。尼是下众，使上尊浣衣义稀，故犯轻罪。
问：衣中所以制过知足取，不制钵耶？
答：衣有三领，失即多少不定。钵唯有一，失一受一，本自无罪。所以一制，一不制。
问：衣中既立劝增价，钵无增者？
答：衣资身义宽，喜增故制；钵资身狭，义稀所以不并。
问：若劝钵增轻者，乞钵如何制同衣耶？
答：实以钵无多用，然彼全乞一钵，恼处深，故犯舍堕。劝增非一，故犯小罪。
问：劝增缕何故乃至一缕亦犯？乞衣一条，与此相违。
答：乞本施主先无心舍，乃至乞时，任彼筹量施与多少。恼义是微，故得一条方犯。其劝增中，虚心自施，分限已定。不荷其恩，嫌少更索，长贪恼彼，情过最深，故勿问多少，随增皆犯。
问：若劝二居士增价，一增一不增，为犯前后？
答：犯后戒。唯增者犯，不增者不犯，犹是二人合作故。
问：所以但劝二居士，不劝三者？
答：二合作一衣，劝增损恼是多，所以须制。三合作多，损恼是微，是以不制。
问：若三居士各为己作一布衣，今劝三人合作绸衣，岂可非损？何以不制？
答：此戒要本施衣体上增方犯。今劝作绸，落前乞衣戒中。
首解：本为买绢，今劝增买绸，落在乞戒。此戒要本施衣体上方犯，下求缕亦尔。
问：衣价中制过索罪，何故不制过索钵价者？
答：钵本用食，得一便足，更无多用，何可开之？若全无钵，过百千反索亦无罪，故不制之。
问：匆切索衣，为损王臣，为损净主边得罪？
答：由王臣心勤，恐失此物，致索匆切，恼彼施主，损一境结罪。
问：绵卧具，黑、白毛卧具，皆乞贵物，同不听作，何故舍法全、坏不同？
答：绵由害命得，并乞贵物，令斩坏息贪。黑、白虽贵，不由害命故得，生患义微，是以全舍。
问：绵褥、二宝、七药何以牒舍作开通者？
答：凡舍竟得复本用者，不得牒舍辨开。今此四戒舍竟反前，故得。又解：此四戒舍竟，或时体变坏，或不听复本用。长衣等，义反前，故不同。十诵云：若已成者，受用无犯。非如五分卧褥应舍与僧。
问：得羯磨竟，得减六年作。若作纯黑、白，为犯前，犯后戒耶？
答：不犯减六年，以得法故。纯黑、白边，别犯前戒。如得僧处分，过量造房，不坏处分，得过量罪。
问：卧具制年限，不制其揲，坐具反前者何？
答：卧具为取暖气，资身受用，年多已去，久故陈朽，无资身义，故制年限，不制其揲。坐具不取资身暖气，但恐污僧卧具，障身便罢，但使体在，不限年数。既有坐具常得受用，贪好更作，是以制揲，息著好心。
问：若不揲者，揲已便忏，复何须舍？
答：不揲举体有过，今虽更揲，犹有本过体在，故须舍。其过量，量内无咎，先割量外，然后忏罪，故不须舍。又可舍已便归主，无受用义，故须割却，不须舍也。
问：若尔，不揲舍已，还主犹好，亦应须揲？
答：不揲为好，舍已还我，义同新得，非我情过。过量他与，犹亦是犯。母论云：不揲坐具，得羯磨已，无不揲过。
问：八不净物中，展转相易，犯何罪耶？
答：以金、绵褥等二相易者，提；得余六互者，吉。六六相易，得小罪；得余二者，犯舍。
此中，若以八不净物贸得十种衣，皆得犯舍。以十种衣贸得金、银、钱，绵褥、氍毹，转得尼萨耆。得余六者，吉。
多论云：说净钱、宝，得易衣外财，作三衣、钵器，入百一物数，不须说净，已外须说。若舍堕钱、宝者，易得衣财，作百一物数。先畜钱边，吉，对首忏。先畜宝边，僧中舍堕忏。已贸衣财，作百一物，不须舍，已入净故。
问：贩卖之物，持净戒者生时不听受用，何故死后得分？
答：此业最重。若存食用者，彼比丘念虽贩卖有罪，犹有供僧福，续作无已，故不听用。比丘既死，更无作理，故羯磨分。
问：长衣戒，本得有迦絺衣开，钵何故无？
答：衣钵体别，益不及钵。有过不相损，有利不相及，所以无也。
问：衣不利钵，何不受迦絺钵？
答：衣有三领，为伽梨重，故开功德衣，虽离无罪，兼益长故。钵唯有一，常随身受用，何得受功德钵？既不开受，不益长钵，故不言已出。
问：何故不开迦提一月？
答：钵若未成，本自无长，何假开也？其钵若成，已开十日，足得说净，故无一月。又余衣有四时不同，令洗浣故，开有时限。钵即不尔，故不相并。
伽论：问：颇有一钵即尼萨耆不？答：有，谓不受持。
十诵：问：颇有比丘过十日畜长钵，不得舍不？答：有。得钵已，转根作尼者是也。尼畜十日转亦尔。
婆论：问：白色衣畜过十日犯，白色钵畜过十日，何故不犯？答：衣可染令如意，必成坏色，更无增损，储畜义强，故犯长过。钵若烧熏，或令损坏，难可如意，是故不犯。
问：衣若过、减，皆成受持；钵何无此？
答：衣者过可截，减可续，是以成受；钵无此事，故不成受。
问：乞钵，钵无多用，好者留置，夺入僧库，为本寺故者；乞得多衣，亦恼施主，兼损寺舍，何不如钵？
答：衣本资身用宽，故归主；钵无多用，资身义狭，故须入僧。
问：若尔，长钵过日，亦无多用，何不一钵还主，余者入僧？
答：畜长钵，或自己物易得，或施主虚心舍施，无损他义。虽无多用，生患处少，故悉还主。其乞钵者：一、长贪求；二、恼施主；三、损寺舍；四、无多用。如是生患义非一，故须入僧。
乞缕令织中，何故但制俗非亲里，不制尼耶？
答：俗属官故，尼即不尔。又尼无自织法，大僧知法，使尼义稀，假令为织，但得小罪。
问：若尔，亦可但制使俗人浣衣，不制尼耶？
答：圣教听尼自浣染衣，是故大僧喜令尼浣，妨彼修道。又浣染义易，更无多损，故不犯也。
问：劝织师戒，损居士缕，与前劝一、二居士增缕何异，而别制之？
答：前对缕主面劝，此屏处劝织师，所以有异。
问：前戒有劝二居士合作衣戒，此中何故无劝二织师合作衣戒？
答：前对二居士面劝，皆是缕主，得有合衣义，故制。此中若二居士各遣一织师织衣，比丘屏处劝二织师合作一衣，既非缕主，何有合义？所以不制。
问：此中亦由织师犯，与前缕师何异？
答：前戒损织师，不损缕主，以自得缕故；此戒损缕主，不损织师，以与价故。又前非亲犯，亲即无犯；此戒不问亲不亲，皆有损缕主义故。又前织成犯，此领受犯，所以别制。
问：若夺沙弥衣不犯者，下九十中，随沙弥不应与大僧同犯，亦应犯轻？
答：本与衣为欲共行，沙弥非己同类，与之义稀，夺亦不数，是故犯轻。下僧作法摈举竟，皆不听随顺，同遵僧法。损恼无殊，是以同犯。
问：夺沙弥衣及犯重比丘同得小罪者，何故打即轻重不同？
答：与衣本欲共行，沙弥及犯重，俱不得共行、共宿，义齐故同犯轻罪。打本取恼，犯重比丘与己同位，损恼义深。沙弥位别，是其下众，受恼义微，故轻重不同。
问：如四分云：自三月十六日始求雨衣，四月一日用浴。婆论云：闰三月者，要后三月十六日始求。若闰四月，前四月十六日安居者，即受用至七月半。未识用中何故听闰前四月十六日用，求中何故不听闰前三月半求？
答：求贪恼他，用中无恼，故前后不同。
问：雨衣闰月中得多日用，受功德衣亦应闰月得多利？
答：衣益处多，闰中开者有长贪之过；雨衣己物，夏闰开用，无多长贪。
首解：明其制意：时开一月求畜，而大制时，半月应求，半月应畜。设未受持，不须说净，是百一受持衣。若前安居，至四月十六日，应如法受持。用至七月十五日，应著一处，不应畜用。畜用者越，亦不须舍。至后安居，不须更受，如前畜用。
故多论云：从三月半至三月尽，应作。若得成衣，四月一日应畜。若不成衣，乃至四月半，听求听作。设三月十六日得，一二日即成者，律师云：亦得畜用。祇律云：四月一日要受持已，用至八月十五日当舍。多论又云：尼弱劣，担持即难，不听畜。得畜浴衣，一切常开。
又五分云：至八月十五日应舍，众中作唱云：大德僧听！今僧舍雨浴衣。三说。此律无也。
问：急施衣与长衣有何异？
答：此戒时非时俱犯，故与彼不同。违教长贪之深重，所以制之。
如五分云：前、后安居，十日未至自恣时，得急施衣，应受。首解：以此证知，后安居未竟，亦得受急施衣。
问：非时受衣，过一月、五月外，更增九日；时中何故不增乎？
答：非时受衣，还得非时开；今既时受，何得非时开？
若尔，非时受亦应不得时中开？
又解：要是急施非时受，时外增九日。时中受者，既非急施衣，受无时限，何须更开九日？
问：长衣，入十日，不说净，越十日，明相入十一日，犯。此急施衣，七月六日受，越十日，明相入十六日，应犯。何故律云乃至五月畜，不犯？
答：长衣不与时分相接，但有前开，故越十日入十一日，犯。今急施衣六日受者，至十五日明相未出，开前无犯。入十六去日，复有开时分，两开相接，是以无犯。
十五日者，破夏、离衣。安居未竟不听出界，但有后开，无彼前开，越此便犯。
问：一月衣摄十日衣，共为一月；功德衣摄迦提月，以为五月。何故迦提月不摄十日衣？过一月、五月已，更增日者何？
答：一月衣摄十日衣，有三义：一、同是非时位；二、同防长罪，功能处齐；三、十日是本，不足开一月。此是以长收短，故得相摄。
功德衣摄迦提者，亦有三义：一、同是时位；二、俱得五利，功德处齐；三、迦提本位，五月不足故开。此亦以长收短，所以得摄。
迦提月不摄十日衣者，亦有三义：一、时非时别；二、利有宽狭；三、本末不相摄。五月不摄十日，亦如是。
问：离衣戒中，有功德衣开；六夜戒中，何故不存？
答：上士不受功德衣，故不开。
问：若尔，应无迦提月？
答：功德衣由作法有，迦提月不由作法受，故不相并。又解：聚落比丘，得聚落中受衣，向兰若处。兰若比丘，不得来到聚落中受功德衣，向兰若处。何以得知？异界比丘不成受故。
问：转许僧物犯提，何故转许佛物不犯提耶？
答：许僧之物，于己有滥，转可称心，喜受因制。许佛物于人无滥，转之义稀，故不制提。
舍堕略要，粗制如是。
将讲单提，略存六门。
第一，配三业解成犯相者。
九十之中，有三十一戒是身而非口。如总颂言：女、未、强、脱、覆，与、屏、施、别、过，非、残、不、外、坐，屏、露、四、三军，酒、水、击、半、白，二随、打、搏、宫。
有二十一戒是口而非身。如颂言：故、毁、两、同、说，道、女、异、嫌、尼，讥、法、恐怖、疑，发起、欲、拒、毗，同、欲、无根谤，二十一毗尼。
昔解与年不满是口业犯。今解不然。律云：和尚提，众僧吉。故知自身作业，假他口也。
三十八戒亦口亦身。三十一戒，口家作业，共身心犯。有七戒，口家止业，共身心犯。
论前作业亦有三。
一、自口作业，假他身成。有十九戒，若论自作，唯身心犯。若就教人，名自口作业，假他身故。颂言：掘、坏、牵、用、劝，然、藏、饮、杀、驱，与尼、捉落宝，高床七戒俱。
次有七戒，自口作业，假自他身犯。且如与尼同行，要假自口共期，后身业行，越界方犯。如颂言：屏、露二处敷，四期、索美食。
有五戒，自身作业，假他口者。如食尼叹食，假尼口业叹，身业咽方犯。余者亦例同。颂言：赞、谏及二听，与年不满五。违谏之罪，亦有口违谏，且就一相，言不尽理。
次论止业，共身犯者。覆藏一戒，论解不同。伽论云：意业犯。此就根本说，非但意犯。摩夷亦尔。十诵亦说尼覆重罪，亦单心犯。善见云身心犯者，见闻他犯。此通名身业，未即成犯。若口发露，本自无罪。由所见闻，止不发露，意地覆藏，故口家止业，假身心故。颂言：覆、背、足、非时，家、真、不与欲。
第二，身口业，自作、教他，不同之义者。
有十二戒，自作、教他同犯。余者，自作正犯，教人即轻。颂言：掘、坏、牵、用、劝，恐、然、藏、杀、饮，无根、捉落宝，自作教他同。莫问为己不为己，过中是损，悉同犯。
有十戒，教人不为己，于身无润，虽损是可，己得小罪。何者是耶？颂言：屏、露、与尼衣，高床七戒俱。此前十戒，教人为己，能教犯提，受使者吉。若不为己，受教者提，能教犯吉。
此义未尽。如打、搏等，亦自他俱恼，何不同犯？而独无根谤、饮虫水等。俱是无文，义决即齐，故知不尽。
此中善见云：辄教诫尼是遮，非性。故但三十戒以为性恶，自余六十悉名为遮。今且序性，不须遮名。故颂云：故、毁、两、说、异，嫌、强、牵、用、讥，不、驱、恐、覆、疑，故、饮、发、说、随，随、拒、毁、同、与，不、屏、打、搏、无。
第三，持犯差别者。
九十中，有十二戒具二持犯。何者是耶？由得羯磨，得说粗罪、教诫尼；受功德衣，得背请、别众食；嘱授入，不犯非时、食前后入他家；作余食法，不犯足食、劝足；七日、尽形作口法受故，不犯残宿、不受；净施问主著；如法僧事与欲起。
此十二戒，由圣开听作法顺教，即无其罪，名为作持。若止不作法，身作有违，名止犯。若据作事边，名作犯。此二犯，业思体一，而名有异。止法止事，毕竟不为，名止持。止作二持，名体各别。
昔解：七日，手口受竟，防无非时，名作持。今解不然。七日药未作口法，体合非时食，本无日限。由作口法，过七日名非时。此乃由口法生，如何得言防名为作持？
覆藏，昔解亦言作持。此亦不然。颇有顺圣教作法，覆藏得无罪耶？我非时入村，顺教作，由是非时入村而无罪，得名作持。故知昔非。
今存十二，余无作法顺教义，不名作持。
问：教人掘地，圣开知净得防，教人无罪，岂非作持？
答：此之十二，顺教作法，自身得作，而无罪过，得名作持。知净语中，但开教人，由不开自作故，不名作持。
次有二戒，作便是持，止即是犯，谓覆藏、不摄耳听戒。
余七十六戒止持作犯。
作持、作犯，义如上解。
今明止犯、止持。
言止持者，有九句，分三品。
上品一句：识法识犯。不犯根本，复无愚痴不学、无知，清净皎然，名上品。
中品四句：初、识法疑犯；二、识法不识犯；三、疑法识犯；四、不识法识犯。此四不犯根本，制为止持。有四无知，不及于上，名为中品。
下品四句：初、疑法疑犯；二、疑法不识犯；三、不识法疑犯；四、不识法不识犯。此四皆不犯根本，名止持。有八罪，劣前二，名为下品。
次论止犯九句。
有立八句，无识法识犯。此翻进趣修学，以明止犯。既言止犯，由不学生，何有识法识犯？是以但八。
今解：若翻解以明止，唯得八，不得有九。若翻修明止，即有九句。如不受三衣、说净等，解而不作，云何不得有九？识法识犯，望根本不作法，名止犯。然识教相，无有愚痴，名为下品。中品四句，各得一罪。上品四句，各得二罪。
以犯门解义，罪多为上。翻前持中无罪为上，句法回换，上下可解。
第四，僧尼差别者。
九十中，六十九戒僧尼同犯。下尼律有文，不烦更数。
有二十一戒，与尼不同，有三种别。
一、有无不同。谓辄教尼、说法至日暮、讥诃教授师，此三尼无。次第相生，无意可解。
有十三戒，轻重不同。故颂言：作衣、持、屏坐，三期、受赞食，劝足、美、牙角，过量、覆、三衣。此之十三作事同，罪有阶降，故曰轻重。不同之义，如律中解。
次有五戒，犯同缘异。颂言：背请、足、外道，与年、雨浴衣。如此五戒，得罪处齐，名为犯同。缘异故，落在不同戒中。广如律说。
文虽如是，今就义更立，应有三：
一、牵他出春冬房，僧尼同犯；夏房，僧吉尼提。
二、毁呰尼通二众，僧轻重别。
三、覆藏一戒二篇同尼；初篇覆，尼重僧轻。
诸部不同，如别章解。
第五，沙弥时作方便，进受具戒者。
二十二戒有任运义。自余诸戒，无教人同犯，故无任运。
何者是耶？即前第二番，教人同犯者是，不烦更数。
虽然，犹少有差别。露处全非任运，屏处容有半是。若永去，全非。若暂去者，二宿在界外，即得有任运，受戒竟犯。
更约九十以明条相，有九种别。
一、始从妄语，至坏鬼神村，有十一戒。明守口，摄意，身莫犯，善调三业行。
二、从异语恼僧，尽覆屋过三节，有九戒。明善将人心，随护众意，不相恼行。
三、从辄教诫尼，至与俗女同行已来，有十戒。明远避嫌疑，离染净行。
四、从施一食，尽过受四月请已来，有十七戒。明内资节量，少欲知足行。
五、从观军阵，至不作三染色已来，十三戒。明计意任缘，离诸放逸，修习出道无著行。
六、从故断畜生命，至与贼同行，有七戒。明常行远离，修慈愍物行。
七、从说欲不障道，至不摄耳听戒，有六戒。明深心信解，敬顺诸佛教法行。
八、从同羯磨后悔，尽无根谤，有七戒。明同住安乐，不相娆恼，详和无二，共相遵奉行。
九、从突入王宫，尽此篇来，有十戒。明衣服外仪，节量谨摄无违行。
第六，随难问答者。
问：故作为重，戏即犯轻，何故藏他衣钵二俱犯提？
答：妄语非恼境，故有情过犯。戏即无情过。论藏恼境，虽能藏者心有轻重，前人受恼不殊，是故俱犯。
问：下众犹是恼境，故应犯提？
答：同类比丘受恼情重，复能碍于布萨，故重提。异类设令毁破受恼，未有诤讼，不能障碍僧事，所以犯轻。
问：谤戒中，七聚谤罪阶降，何故毁呰一提？
答：谤既损恼，有增微故，结罪阶降。毁呰直就受恼边制。
问：若尔，我以四重毁，受恼重，吉罗毁，亦应轻？
答：毁呰有二，恶法皆提，善法皆吉。其谤中唯有恶法谤，无善法谤，故不相并。
问：若尔，毁呰恶法中，何故无阶降？
答：谤本有三义：一、为损恼；二、为治罚；三、要对人前。毁呰唯有损恼，阙无治罚，故无阶降。
问：谤通二众。如何尼毁比丘及尼别人，提；僧局同类？
答：谤据摈治。毁呰有尊卑上下违敬之咎，故有轻重。
尼骂大僧众吉，为之义稀；应可僧骂尼众提，为之数故。若尔，谤大僧稀，亦应轻？
答：以别人相恼数故。大僧知法，骂众义稀，故二众俱吉。
问：妄语戒著于大众中，余戒何故不著？
答：妄语七众，俱犯提。毁呰、两舌等，唯比丘提，余皆轻，所以不著。
问：同室戒通道俗，坐、行、船等道俗别者，何耶？
答：比丘共二女坐尽日，教授、不教授有异，所以须离。答论宿者，比丘及尼，俱无教授义。比丘共二女同行者，尼兼二开：一、难故，二、多伴故。俗女即异故。宿即义齐。其同船者，招讥损重，不如俗女，故不相并。
问：共女宿何故无过三夜戒？
答：佛制不听与女同室故，本不开故。伽论云：若与一女人相续过三夜，但有同室罪，无过三夜罪。
今解：与女同宿，虽制不听，亦有过三夜罪。若与女人同宿，不结过三夜者；过量不处分即是犯，不应有妨难罪。
问：若结二罪者，何故四分唯言天男者？
答：前已制故，为异前戒，故著天男。若言男故，女不犯者；同诵中亦言修罗男，可共女人共诵不犯？是故未受具者，除比丘及尼，余者是也。除中通二众，故知取中通五众。
伽论更问：初禁其宿，后开二三夜犯。何故观军戒中，初制见犯，后开二三夜别立戒本，犹有直见犯者何？
答：未受戒中，本犯由从宿；后开二三夜，永无初宿犯。军本由于观犯；后缘开三夜，戒本过三犯。观军非是宿，犹有观军犯。
问：依此律，破僧、出血二兰，名虽轻而业甚深。说亦坏众，同犯于提者，何故四分说粗戒中云但除二篇，不序偷兰？
答：以名轻重。若序兰名，人谓余兰亦提，止滥故略。
问：说初二篇，同犯于提者；谤他初二，罪轻重者何？
答：谤他初二有治罚义，损有深浅，故罪轻重。说他初二无治罚义，就坏众处齐，故结一品。
问：大妄语，身现相与口同重者；我得道现通亦应得提，何故宾头卢现通得吉？
答：妄语，身现表口是重。
问：若尔，王舍城人言得罗汉者取钵，即身表口，亦应得重。
答：口言得道，凡圣俱能，说有滥故，说重。通唯圣现，凡夫不能，无滥故轻。
问：凡夫亦得通者，即是俱滥。
答：凡夫说即易，得通者少，即是难也。
问：此戒凡夫一向无犯。圣人一制已后，更无重犯。此教便成无用。
答：今制此戒，正为凡夫。
问：凡夫无实，何能得犯？
答：今制圣以遮凡。圣已被制，更无说理。后若说者，即知是凡。
问：此戒本何不除增上慢？
答：起时无故，略在通开。
钉杙著树，随钉多少，一一结提；畜生何故不随坏提？
答：草木多有生分出相，随所坏处，皆障他一分，生不起故，是以随坏得提。畜生唯一假命，以要待死方名断命，故犯一罪。又解：遮性不同，制意轻重故。
问：余三口过，但作即犯，不待僧制者；何故恼僧戒中，要待僧制耶？
答：余之三业，一、正相违，二、损恼处重；是故即犯。绮语不尔，故要待僧制。
问：一切谏戒，谏竟即随犯，何故此戒白竟未犯？
答：此是恼僧，非是谏法，直是僧制。白竟未违制，要待更作，方是违制，就后结犯，与谏不同。
问：上转僧物，下尼互用，及屏处敷具戒，各序三种僧物，同异云何？
答：回僧中正取许僧。敷具及互用，唯取已舍与僧。以俱是僧物，故各序三种，须辨不同。
问：恼他戒中，开亲友，不简净秽；出房戒中，局是清净，不除亲友者何？
答：前是俗人处，属先借者，亲友无强，故开；非僧住处，故不简净秽。此是僧房，净者有共住义，秽者驱出无犯。
问：有看覆戒，何故无自覆戒？
答：不看覆时，房成得受用。自覆过三节，结罪竟，房无用义。亦可看覆尚不听，岂况自覆乎？
问：教诫戒中，何故但请比丘，不请佛者？
答：若请佛教授，有二种过：一、违八敬教；二、违本要期自誓受心。若请大僧，反前二失。
问：若尔，佛已遣尼半月往僧，制请教授；爱道何故不往请僧，而更求佛者？
答：尼虽蒙佛制，大僧未制半月教尼。爱道悬知请亦不得，故来求佛，请敕比丘往教诫尼。
问：佛何故不自教授？
答：佛作即不可，不通末代故。僧作便通。
问：僧不差中，说八敬法，何故不犯提？
答：昔解：八敬文定过微故，说法滋广，邪正难分，故吉提有异。日非说法及敬，皆得吉罗，以不言故。
今解：说法、八敬，无别轻重，二名互显故。又日非说法、八敬，亦得二罪。而律云吉罗者，此结日非罪。不结不差罪者，戒本已结竟故。
问：教诫戒中，差与不差，日非教授，俱犯吉者。后戒亦差与不差，说至日暮，亦应俱提？
答：僧差说法至日暮者，众法摄尼，不敢辄往，故犯提。不差说者，无于众法摄受于尼，尼去无罪，过由我微。俱提，不含轻重，故作异名。日非之中，亦僧差者重，不差罪轻。俱吉罗，通于轻重，故同结一名。理有阶降，彼此相似，竟有何妨？
问：受尼赞食犯提，何故受酥油等犯吉？
答：财物利重，情著难舍，劝舍义稀，致受不数，是以制轻。食无独食，劝办义易，致受义数，所以须重。酥油外用，叹劝亦稀，是故亦轻。大僧叹尼义稀，受亦不数，是以制轻。
问：若尔，何故过受戒中，亦食提，衣等吉者？
答：食是资身最急，人喜受故，又受用体坏，损恼施主，是以重。然施主造福德舍，安衬身衣，听一宿受用，不听将去，过受义稀。设过受用，衣钵不坏，犹属施主，损恼义微。过受然灯及涂足油，虽体坏尽，身外而用，过受义稀，故轻。
问：别众戒中开有七缘。何故展转戒中，唯开病缘及施衣时，不开余五？
答：作衣、道行、船行、大会，如此四时，由饮食难得，施主好心请食，于身有益，不恼施主，故须开之。今既二家请食，食即丰饶，何得开耶？开即长贪恼他，唯损无益，故不开之。
其沙门食者，彼为益外道，亦无施主可恼，故须开。今若开背佛弟子受沙门请者，损佛弟子，失利处深。开成大损，是故闭也。
而为利比丘故，益施主具得衣食二福果故，准此二戒。言衣时者，不受衣一月，受衣五月，除此已，余时劝化作衣，并施衣者。故知时中，勿问病与不病，有衣无衣施。
问：若尔，何故戒本唯言病及施衣，不别开时？
答：戒本无时，下有时文，即疑不开。戒本无舍请，下有舍请，亦应不开。
问：衣本背前家，取后家，不犯者；亦可食背前家，取后家，应无犯？
答：食本体坏，致恼施主，故犯。衣本体现常存，不恼施主，故不犯。如似背九十日安居，止得吉罗，以是生食，体未坏故。背一日请重，以是熟食，体坏故。
问：准祇律作念而舍，须至三说。不如今律，要须实舍。未知六念中第二三说，余一说者何？
答：第二念，一、防不作念吉，二、防背请提；以防二罪，故须三说。余阙后义，故俱一说。
问：第四念何不作念已，防不说净提？
答：衣本别属，不得即当说净，所以不防。食味通故得防。
问：若尔，别众食亦是味通，作念竟，应防别众提？
答：食味虽通，若听别者，致念破僧，是故不开。又解：前舍义通，味复是通，故念当舍。别众者念不别，后时更别，不顺味通，故不得也。
此中四分云：若一日受十家请，第二家若食，犯一提八吉。以初是前，余九皆是后请故。若背九家得九吉。以不舍故，舍即无罪。
伽论云：若受前家请，往至座上，未食前家，更有异家送食，若食后家食，犯背罪。先食前家食已，即座上更食后家食，不犯。
四分云：或食已更得食者，受前家食已，更受余家食，乃可犯足，不犯背请。或一处有前食、后食者，谓一施主前后再设五正食。食虽有二，以主是一，亦无背请，乃可犯足。
明了论云：家边请，不具足食。疏云：有施主请比丘中食。即往赴彼，从余施主家边度。此家施主见比丘请暂过：路远，乞大德为我食小食。即设蒲阇尼。比丘进少许而去，后于彼家食，无罪。由非先时逆请故。
论云：教化作得食。解云：比丘入施主家教化，得蒲阇尼食，不得饱。更进余家，得蒲阇尼食，亦无罪。非先时逆请故。
论云：常食。解云：于施主家食蒲阇尼竟，还本住处，食常住僧食，无罪。若已受他请，中前于本住处食蒲阇尼已，往施主家食，得提。
论云：怜愍食此食，不碍次第传食。解云：若受三家请，依前请次第，传食二家蒲阇尼，无罪。若逆次第食，得提。食第三家食时，不得罪。第二家食进一黏，方得提。若衣食具，若病故，逆受无犯。
论云：有因缘受四月请。解云：比丘受请，得极四月，过即吉罗。若久请者，属施主故。一年三时，听一时。若受四月请，中前余处食蒲阇尼，中前还此受请处，更食蒲阇尼，无犯，是常食处故。广如别章。
问：别众戒中，言施主者，为通道俗，为但俗人？
答：婆论云：不问道俗，皆成施主，俱有别众过。又解：要是俗人而作施主，方有别众。何者？在家贮畜食具，或有别请故，出家不尔，故律云为愍白衣家故。又善见云：沙门食不犯者，或有同法沙门，及外道沙门是也。
首解云：四方僧食无别众罪故，须说有施主者，为简此也。二解既尔，宜就急好。故云沙门施食者，在此沙门释子法外出家者，是故知内道沙门亦是犯位。而言愍白衣者，亦可从多，或从缘起说。虽然，要是持戒人来，不与者犯。犯戒，非也。安居云：善比丘来应与，恶比丘来不应与。
问：若有请坐禅等师，然次至不能者何？
答：有解：坐禅、诵经、佐助众事人亦应食，唯除恶戒。如五分说。又解：禅师等是别请，非僧次。法师、律师，亦复如是。
问：要一处四人食，方犯别提耶？
答：不尔。故善见云：一时受食已，各分二处食，犯。何故？为一时受食故。别乞亦尔。故彼云：各去，一时受，各一处食；及别乞，别去，一时受食：皆犯。
问：何故得僧次者不犯？
答：即是杂众异人，不敢异计故。亦可既遍四方，僧皆蒙请，故无别众。
首解：虽是别请，若非正食，无一日充身长道之义，本自无罪。故婆论云：四人已上，非正食故，无罪。
昔解：不净食，不合同味，不犯别众。
若尔，非法羯磨亦不合同遵，应不犯别众？
答：非法详集，容可反非为如，故制令犯。食中不尔，既是不净，设往不能回令作净，往而无益，是故不犯。
今解成别。虽是不净，得同情异计，还成背别。非时、不受、足食、劝足，以不相假异计故，亦犯。
问：若尔，何故贩卖衣、不净药不犯长耶？
答：彼有过故，不合说净。而不净食得犯别者，以罪不择境。净法简境故。
问：按婆论云四人各乞，于一处食，无别众罪，何故律云家家乞食，通己五人，佛诃制戒？
答：论就散乞一处食，律据一家并乞共食，是故无违。
问：比丘有物，一处共三人食，并犯提不？
答：婆论云：四人中一人有食，于僧界内，或行路中，于俱卢舍界内，一处与三人食。三人犯提，食主无犯。善见云：二俱不犯，以比丘不成施主故。二论既别，不须通和。
问：如僧尽集，未食僧食，或食檀越食。有一施主，别请四人。在僧中次第并坐受此食，食犯提以不？
答：不与僧同味，咽咽犯提。若四人先取僧中食，一口已，后得益者，无犯。婆论如此。
问：沙弥不成足数，不成别者，僧次请来，不应免四比丘罪。
答：别得破僧，沙弥无破僧，故不成别众。而同是福田，故成僧次。
此中若对法食，能别处要四人已上方犯。以广诵作法，作僧事故，法食无限，多即转好故。
若论所别亦有三。
一、食有丰俭开不开别，由人有多少。如婆论云：食难得处，所别四人已上，便开不犯，以食无倍供故。三人已下犯，以容有兼济故。若食易得，多少悉犯。四分许村落既小，食复难得，彼此限局，各不相容，不问多少，悉开不犯。不尔，皆犯。
其法食者，所别之处，若一乃至百千，悉皆是犯，理无限故。
二、作法不作法别。所别不作，轻。就作法中，秉于众法，别三人已下对首作法，但犯轻，非正众故。若彼此成众，俱秉众法，相知，俱重。
食即不尔。三人已下，不问正不正，足不足，无犯。四人已上，正、足，俱提；不正、足，吉。
三、损有轻重。所别之处，但使不秉于法，假令秉法，非正法。不问多少，能别得吉。以法食远资，别不同味，即恼情微故，所以轻。
别众食中，食资身近，别不同味，即恼情重，故别得提。
若作法者，别三即吉，人不得益；别四得兰，僧不得益。
问：法与食开缘何异？
答：食中有僧次，无与欲者；食是事资，食方成益故。法是理资，送心表和，彼此获益；故无僧次，而有与欲。
问：别众食中开有九缘何意？
答：病谓脚躄，以异恼僧义故，难济命故。
言作衣者。十诵云：不问应量不应量衣，一切尽听：要食难得处，易得不听。首解：作衣久延，恐废正业故。
言施衣者。施时不受，后须难得，自得济形，亦福施主故。
言道行、船行者。昨日来今日食，明日行今日食，皆犯。即日行极小半由旬来去，食者，不犯。婆论云：若到所至受食，亦无犯。义言：道中多难，亦难得食故。
言大众集者。食足四人长一人为患者，谓四人中长，非谓四外别有一人，乃至百人长一，例此可知。
又解：彼此成众，八人已上，名为大众。食无倍供，食难得故，开使不犯。七人不尔，故言长一为患。若食易得处，虽大众集，别食得提。
又解：大众者，四人已上故。尼律云：大众者，四人若过。
又婆论：沙门施食者，外道沙门，除佛五众，一切出家，皆名沙门。义云：为小益外化，以道法改邪入正，开使不犯。若沙门请已，复俗作白衣，或作五众，持食与比丘；白衣请已，入外道出家作沙门，手持食与：此二俱提。先是出家五众请，后作沙门外道亦犯。
十诵云：白衣请比丘，后作外道沙门，持食乞受请，吉；食者，无犯。
问：所以白衣俗人不开者？
答：阇王信心，施主爱重比丘，遂助破僧；外道情疏，无相亲附助成破僧，以小益故开。
问：将九缘配时、非时者？
解云：九中作衣、衣时唯在时中，不通非时。余七通时、非时；施衣，时内不犯，时外亦开。
问：若尔，时外作衣，亦应不犯。
答：施对新得，彼此有益。作衣己物，更无胜利，是故不同。故四分：作衣时者，自恣竟，无迦絺一月，有衣五月。广如彼说。
问：若尔，直就时中自得别，何须作衣？
答：此举受持之时。
问：若有缘，不白入，不犯重者；我有三宝缘，不白入聚落，亦应犯轻？
答：此须白者，为释他意，非所防故。白入聚落，不同此也。
问：若尔，行覆藏、六夜，有缘出界，不白应轻，不应失夜？
答：明其病等六缘，对治别众，不防于白。六夜出界，正防失宿，不防于白。何得将对治难不对治也。
问：别众食，何以不计所别境界多少结罪，而结咽咽罪者？
答：本制意为愍白衣，为恼僧众故制，不专为损于所别，何得偏就所别境界？故随业结，不就于境。
问：足食、劝足二戒，有余食法开，赞叹、过一食、背请、别众、过三钵、索美食、非时、不受、残宿，如是九戒何故无耶？
答：二戒曾前犯足，贪心更食，须法作残，息彼贪过。是药病相当，故须开之。余九戒中，前六未足，一向即犯，非对治药故。后三亦未犯足，然是非时、食体不净。若开作法，前人得罪，己自招殃，复非对治故，所以不开。
问：别众戒有六缘，此不开何？
答：彼未犯足，故以六开，既得食充身，又长道益。此曾前食五正饱足，堪一日资身长道。若更以六开，转增贪心，开成大损，非对治药。依四分云：对俗人作成小罪，足食人前不成法。明了、祇律皆许成也。
问：足食非足想，亦应犯提，何故律无？
答：是虽正食，心作不正想，无情过故不犯，所以不论。
问：食中有数戒，足食戒独劝人同犯何？
答：此戒有余食法开，可有不犯。日既未过，人多滞俗，谓言无过，不问心之好恶。人情随世，轻违佛制，一切同犯。
问：准十诵，劝人非时食、杀生草木、然火、掘地、啖残宿食等，劝他为己不为己，前人作者，二俱得提，与此不例何？
答：此戒有四义故离：一、足食身业犯，劝足口业犯；二、足食病开，劝足无病开；三、足食贪心犯，劝足通三性；四、足食咽犯，劝足己身不食犯。故不得合。
问：南浮提比丘至余三方，以何时食耶？
答：如十诵云：南阎浮比丘到俱耶尼，用阎浮提时俱耶尼食。三方亦如是。乃至天食，过中无犯。
伽论：问：颇有比丘非时食佉阇尼，不犯耶？答：有。若往北单越用彼时食，不犯。若在单越，以阎浮时至彼中夜，一切三方亦似阎浮提。
十诵云：余三方残宿食，三方人不得互食。北方宿食，彼无我心所，随意食，无犯。乃至受法、不受法比丘，得更互受食，得食无犯。明了论云：能受者，具戒比丘，住于自性。伽论云：以北郁单法，不受食，不犯。
问：既知与在家外道食犯轻，未知何故与出家食犯重？
答：出家名同，真伪难分，生人惑倒，故制以重。其白衣者，道俗位别，不生惑倒故，所以轻。婆论云：外道男女，若病，若求出家，与不犯。出家者，四月试。四分亦然。
问：佛道为是九十六种外，为内？
答：祇律贩卖戒云，似是内故。彼律云：一切九十六种出家人边买，无罪。不言七，故知是内。
婆论三衣戒云：现未曾有法，九十六道，无此三衣名。正释此戒云：自手与九十六种异见人食，不问在家出家，有衣无衣，悉提。贩卖戒云：外道根本六师，教十五弟子，各各受行异见。六师各别有法，与弟子不同。师、弟子通九十六。如是师师相传，常有不绝。佛道是外不疑。
尼亦应提，今结小罪是方便，为作不同。
问：施一食受，过受酥油所以轻；四月请戒中，过受酥油何故重？
答：彼施作身外涂足然灯，既是外用，过受义稀故轻。此施中内资受用，过受义数故，所以重。
问：违僧谏中，谏竟即犯，不待事成。别人谏中，谏竟未犯；要待事成，违谏成犯者？
答：彼僧谏中，有僧命众法，违情过重，谏竟便犯，不待事成。此一人谏，无僧命众法，违情过轻，要待事成。若不作事，便成受劝，故不相并。
问：若尔，拒劝学亦是一人，无僧命众法可违，谏竟即犯，与此相违者？
答：彼谏止犯之人，发言拒谏，道已不学，即是止犯，违谏义成。此谏作犯，虽言拒谏，未是作犯，违谏未成。要待作事，违谏义足，故不相并。
问：怖他戒中，怖佛为缘者？
答：欲明前人怖与不怖，闻知即犯。
问：若尔，我杀佛为缘，死与不死，亦应得重？
答：不尔。然杀戒，凡人为缘。因明破僧业，以明杀佛。非将杀佛，因即制戒。
问：四分真实净，五众不得更互作；何故戒序施五众者？
答：律辩相中，总明二种净施法，故戒本中兼五众。又解：僧尼同戒，故序五众。
问：疑恼戒中，不问前人恼不恼，若闻知得罪者；戒本何言少时不乐者？
答：非待前人少时不乐方犯。就恼他者意，故与咎。
问：覆初二同，谤何有轻重？
答：谤以重事诬讪于人，众僧摈弃，损恼处深，故初篇重。以二篇谤人，既是可忏，不永配众外，损微故轻。此直覆藏，不经众首露，无治罚义。同是粗罪，坏众义齐，故结一品，与谤不例。
问：覆他重，自覆轻何？
答：自覆名轻而治重。又解：覆他有本，重制令发露。自覆本坏，不须重制。
婆论云：覆罪有三。覆夷残，得提。覆二逆，得对首兰。首云：依四分，若覆二逆，理应犯残。
问：何故如来不听减二十出家受具？
答：如大集云：佛告频婆娑罗王：太子几年不听入宫？世尊！过二十不听入宫。佛告：我亦如是。沙弥未二十，乃至得道，不听入众。
问：和尚疑弟子不满，疑应犯轻，所以重者？
答：受戒人有情可问，何不安详细问取实？既自有疑，轻慢法故，而与受戒，令不得戒，恼他处深，故与知同。
问：若尔，有情可问，不问得重，与知同者；我能造房人，疑前处分成不成，前羯磨人有情可问，而慢法造作，亦应得重？
答：受戒事重，复是根本。心既带疑，心轻慢法，恼众损他。房则不尔。
此中昔解：本受戒时，弟子俗年不满，日月复少，不开数胎及闰。若受戒时，俗年满，日月不满者开。疑亦如是。
今解：但数胎闰得满二十，设俗年不满，开亦何失？
又解：此国三年一闰，得度。
首解：沙弥胎闰者。且就极小腊月尽日生，年满二十，正月一日受具。总计年月，始有十八年二日。
以胎中二百七十日数，计九月四日，通前有十八年九月六日。
次计闰月。俗云：十九为章，以七为闰。计十八年九月六日，有六月二十七日闰，通前有十九年四月三日。
次计频大月。总破前年成二百三十二月三日。四十九月为一章，章有三频大月。一百九十六月成四章，得十二日。余三十六月有两频大，足前合成十四日。
次计十四日布萨。一年成得十八日，总计十九年四月，得三百四十八日。用三百三十六日为年，余十二日在，贴频大中十四日，又贴胎闰中三日，成一月一日。通前为二十年五月一日。
计此沙弥二十受戒，十二月为一年，长五月一日。假使沙弥腊月尽日生，年满十九，至八月十二日受戒者。缩前五月一日中七大布萨，减得七日。又减闰余，弱得五日。又减频大，弱得半日。总计弱得十三日。减前五月一日，余有四月十八日在。计此沙弥腊月尽日生，年满十九，八月十二日受戒者，得。
故伽论：问：从何处数成年？从母胎数，取一切闰月。
五分云：时童子迦叶不满受具，后方生疑。乃至佛问比丘：童子迦叶有所得不？答：得须陀洹。佛言：此人乃是第一受具，不名白四，如法受戒。自今已后，听数胎中。若不足，听数闰。月若不满，听以沙门年足。
母论云：不满者，听数胎中年。若不满者，听数闰月。复不满者，听数十四日布萨。复不满者，言实得罗汉果，此是上法受具，虽不满二十，得受具足，不犯。
义云：虽五分师不存十四日二十，三法次第予开；母论别论十四二十，故知数十四日布萨。
祇律云：冬时生，冬时受。春时生，春时受。前安居生，还前安居受。后安居生，后安居受。此四皆未经安居竟，皆名不满。若冬时生，经安居竟受；春时生；前安居生；后安居生；此四皆经安居竟受，悉名满。若不满二十两，半谓满，无犯；半谓不满，犯提。此名受具足。
解云：按此文，满二十两，方名为满年。故上文云：不满二十两，减二十年，满二十年，过二十年，皆名不满。若满二十两，减二十年，过二十年，皆名满。广如彼说。
十诵云：若年不满二十，自想不满，或忘不知不满，僧问满不，答言满，得戒。乃至若年满二十，若知满，或不知满，或疑，答僧言不满，不得戒。若答不知，若言疑，皆得戒，僧犯吉罗，不详问故。
又五分：本制五年一闰。十诵：许瓶沙王六年一闰。
问：沙弥不见不忏是邪见，不作摈名，何故顺摈戒中独表摈名？
答：不见不忏，条然是非，与教不滥。又无谏可违，情过是微。复无随顺他人之义，故宜作举名。说欲不障，一一反此，故作摈名，与彼异也。
伽论云：夏安居中，摈比丘得共住。又言：摈沙弥不应舍，若向僧忏悔布萨，应摄取。此律云共行不净行者，谓第二篇非重，以灭摈沙弥成与受戒故。祇疏、四分义记皆言犯重。若是犯重，何得须谏。又若摈多是重，何故七羯磨中轻于三举？
问：不摄耳听戒中，说五篇过，揽二百四十九吉，成一提者；尼从四月十六日不安居，至五月半，得二十九吉，亦应揽前二十九吉，成后一提？
答：欲明说戒，从序至下，共成一说相，故揽前吉，已成后提。安居不尔，日日当分，皆得结成。
问：此律云止不学一切法，唯犯吉罗，何故不摄耳听得提？
答：对事解止犯，得通上四。若对进趣学，唯犯吉。
问：戒序非戒，何故呵言杂碎得提？
答：戒序说二百五十戒义，若呵序即是通呵一切戒，故通犯一提。
问：斗诤戒中，若往闻便犯者，何故戒本云听此语已，向彼说者犯？
答：此就听者意，本拟为向彼说。作斗乱意，听即得罪，不待向说。若向彼说得罪者，落在两舌戒，不在此也。
问：此戒何故闻便犯提，两舌戒要待传此向彼方犯？
答：前戒先未有诤，一往闻时未必生诤，要向彼说。此戒先有诤事，若往听时，必生忿诤，情过最重，故听即得罪。
问：入聚落戒中，若在本界得大小互白，何故到聚落则唯大白小？
答：在聚落边令白小，不令自在。本界得互者，为令知处，不碍僧事，故互白无妨。
问：过量尼师坛、覆疮衣等戒，尼轻僧重，何故雨衣戒僧尼同犯？
答：雨衣资身外用。女人漏身，丑相外彰，喜广长作，故制同僧。余三资身著用。尼好小衣，过量义稀，是故尼轻。十诵云：畜覆疮衣，乃至痛差过十日者，提。五分云：无因离雨衣宿，越。
问：就衣制佛等量戒，钵何不制？
答：衣是法衣，不可定量，身有大小，事须相称，故制不过。
问：若尔，钵应法器，何以定量？
答：钵唯用食，更无大小可对，故限定量。
问：若尔，佛衣何以定量？
答：弟子无限，不可定准，世唯一佛，故不同也。又解：衣若过，得截用，人喜过，所以制。钵若过，截无用，不喜过，故不须制。
问：何故不与佛等量作钵？
答：衣体同故，得有过；钵体别，不得有过。应引智论。
将讲提舍尼，略存四门。
第一，存四所以者。
凡讥过之来：一、托内眷属起；二、托外眷属起。
就托内中，不过私屏及众。
就私屏起失。比丘与尼黑服是同，而男女相别。躬在聚落，自手取食，容生染心，招讥损道。对离此过，故制初戒。
若在众中偏心指授，迹涉私曲。默受不呵，于众不显。对离此过，故制第二戒。
托外起过，不过聚、兰。
此中学家过受，令他竭尽，招致讥过，故制第三，是谓聚落起也。
比丘懈怠，在于迥险安坐受食，使诸贼触娆送食女人，招致讥过。对离此恶，故立第四。
而无别罪。故婆论云：此戒，体无罪名，一人边说悔过。若自心念，皆能灭也。
第二，犯罪所以者。
就此四戒中，第三戒违僧制得罪。此学家羯磨，僧未作时，无制可违，受食无罪。由僧唱制，受便犯此罪，由僧作法而生。此僧制不异佛制，随人用有异。自余三戒，皆由佛制得罪。
第三，持犯相者。
第二、第四具二持犯。
二持者：若尼指授，止而不食，是止持；若见过呵责，后食无罪，名为作持。此二名体俱别。二犯者：若见指食，默然不呵，食便得罪，由止而生，故曰止犯；虽指不呵，身业不食无犯，犯由身业，食食而生，名曰作犯。望前名止，望后为作；此罪体一，而名有异。
第四兰若。止而不食，名止持；顺教作法，语言莫送来，受食无犯，名作持。二犯反前可知。
余二止即成持，作即有犯。
第四，二行异者。
前之三戒，就自分行中，以离讥过；后就胜进分中，以离讥过。
如僧祇云：学家者，夫妇俱得见谛已上，乃至俱是那含。一人不得，不名学家。
问：学家羯磨，诸羯磨中以何法耶？
答：按诸律，或用单白、白四，或白二结，白四解，不定。广如别章。
将讲众学，略存四门。
第一，序名不同者。
所以此篇不序头数，但言众者；今篇威仪违失，乃有尘沙，不可以限数法局，故称名众。今且标人之喜犯百戒重者，集在篇内。余在杂威仪中。
如善见云：式叉迦罗尼翻学应当。语倒故，言应当学。
婆论：问：何故此篇独名应当学？答：余戒易持而罪重，犯、忏是难。此戒难持而易犯，常须念学，不结罪名，故言应当学。
首解：若就所防彰名，应言众突吉罗。今隐其所防，就能治行受称，故名学。
问：论其学也，实通上四，非局此篇，何故偏得此名？
答：此篇威仪微细，自非专玩在心，勤加护持，其行难成，故特加劝学之名。又复能持此戒，满足无缺，学行成就之终彰，学功义显，故偏受学名。
第二，持犯相者。
若就学心，皆具二持二犯：起心修理名作持，不作前事名止持；反此成二犯。
若望作法名作持者，唯杖络囊一戒具二持犯，余皆止持作犯。
此中一向无教人为己犯。设教人不为己，前人重吉，己犯轻吉。
第三，僧尼同异者。
趍行、生草，有二戒不同；余者同犯。
无教人为己，故无任运犯。
此中有四：一、从初至立大小便，有五十一戒，明敬僧威仪；二、从不恭敬人不得与说法，至骑乘人，有八戒，辨敬法威仪；三、从不得止宿佛塔中，至安佛在下房，有二十六戒，明敬佛威仪；四、从人坐己立讫末，有十五戒，出能敬之人。
若大乘一体三宝，法先师故，佛后资故。若就别相，佛初成道，次转法轮，后当机悟圣。今就住持，由僧教化，断恶修善，法由人通，依法洁净，安置尊像，故得住持。
初五十一戒中，初二戒明教诸比丘著衣服式，齐整应法。二、从不得反抄，至不得戏笑坐，二十三戒，明入村落受请，行来坐起方法。三、不用意受食，至洗钵水弃白衣舍，有二十三戒，明食上方法。四、大小便生草下，有三戒，明大小便利，进止方法。大意如是。
问：五篇戒中，何故制泥洹僧、著三衣独观过去、未来佛及净居天？
答：婆论云：佛结五篇戒，皆应观三世诸佛及净居天。但年岁久远，文字漏落，余篇尽无，此篇独有。又本结五篇，此最在初，后结集者诠次在后，以初贯后，故余不论之。又云：三世诸佛结戒，有同、不同。五篇戒中，不必尽同。著泥洹僧、袈裟，一切尽同，是故此戒观佛及天。如十诵云：佛观过、未诸佛齐整著内衣，及闻净居天空言齐著，故制此戒。
此中婆论云：极高著者，如释种千人同时出家羯磨受者，非善来也。乃至踝上一搩手，上下过名高下。若比丘、沙弥远行来时，应踝上二搩手，上至膝下。比丘尼等一切时踝上一搩也。母论云：踝上三指应法，过是不应。长四肘，广一肘半，是名量。
将讲七灭诤，略存六门。
第一，释字得名者。
夫按经论，毗尼名灭，以无为体。但无理一揆，更无殊状，何有七灭？今随缘而表，且序七而已。
此中体非过、未，名曰现前；能灭于诤，故曰毗尼。所以目云现前毗尼。毗尼不须更论，义无异故。世局受称，若在过、未，不能灭诤故。
忆念者。由僧作法，念彼清净，情即息故，就能治得名。
不痴者。详心作法，证彼前人黠来不犯，诤情即息故。从境受目，不痴对痴，痴在僧故。
自言者。引过忏悔，定罪轻重，而灭于诤故，约能立名。
多人语者。详心捉筹，表多人语，定理邪正，以灭于诤故，亦约能治立名。
罪处所者。前引后违，或前言犯，后言不犯，轻重亦尔。言致相违，征其犯处故，于前后中，以前为实，后便是虚。何者？初言伏罪，义可好心，僧未许治，故言多是实；后见僧欲治，便复更言，此是惧罚之言，义可不实，故不信也。约境为名。
草覆地者。众僧共犯，因评致诤。言既翻覆，若寻捡者，恐成深重，难可从灭。故圣大慈开不说名、种，直尔二众和合，迭相忏谢，以息其诤。如草覆地掩尘，使不用故，引喻得名。
问：既忆念、不痴二俱清净，得更互彰名不？
答：望同清净，应得俱成，增诤不得互彰。然忆念本来清净，若与不痴者，所举不息，以他诤谓己曾作故。若不痴与忆念名者，能举之人，诤复难息，以他谓我妄举清人故。
问：忆念、不痴，律皆言不作举忆念；何故罪处所中，律独云作举，作忆念？
答：彼实不犯，但执三根，大众知情，故言此罪更不作举忆念；此人实犯，须作举忆念，是知不例。
第二，定体异者。
且论现前，必有五法。五法者何？起诤名人，秉法名僧，僧住处名界，轨用名法，能灭名毗尼。
此有四解。
一解，五名四体。人、僧、界别有名体。法与毗尼，更无别体。轨用边名作法，灭诤名为毗尼。
第二解，五名四体。少异，言毗尼无别体，用上四法为体故。
第三解，五名五体。既言五法，故以调逆进不名法，正殄于诤名毗尼。
问：有法起时名作毗尼，毗尼起时有法已息，如何乃言五法现前？
答：虽不并头，而有相续在现，故言现前。
第四解，能所相对在现前，故言五法。僧、界、法、毗尼是其能，起诤者是其所，要以能对所，方有灭诤义，得名现前毗尼故。
问：为当四人已上作法，一向具五法；为当亦有不具者？
答：义即不定。如伽论云：十种羯磨不现前，但具四法。何者？覆钵、舍，学家、舍，作房，摈沙弥，颠狂，不礼，不共语，不供养等是也。唯有僧、界、法、毗尼，毗尼者远有诤义。又说戒、自恣等，唯有僧、界、法。如结大小界，唯有僧、法。若三人已下作能灭者，但须三种现，除僧、界。设四人已上，但使不秉羯磨者，亦有三。
问：五法中能断通僧、人，但与一僧名；所为通僧、人，隐僧彰人何？
答：秉法故存僧名；所中就数分，实有僧别之位，皆不秉法，故从别名人。
问：五中能所别故，使僧、人立二名者，如三中亦有能所别，何故不从能所立僧、人？
答：若就数分，实应僧、人立二。但以别人及僧不秉羯磨处齐，故同作人名。若与僧名，恐滥于作法故。
问：瞻波中一人举一人，乃至僧举僧皆不如法；何故上云一人乃至为僧，僧为僧皆如法者？
答：瞻波中对羯磨治人，是故皆非；此中直是定理是非，非治人故，所以如法。
问：既知五法，未知五法中法、毗尼、人，与三法中法、毗尼、人，有何差别？
答：五中法指羯磨法；三中法者，或是言语定是非为法，或自言忏法名法。三中人者，起诤人及判诤人，通名人现；五中人者，但取起诤人，不取于僧。其毗尼者，勿不皆是诤无之处，此是正体，故五、三同也。
若就诠相，三、五皆异。何者？五法中无，指羯磨判灭为无，名毗尼。三法中无者，言语判灭为无，名毗尼；或以自言忏灭名为毗尼。
泛论五、三异者，五法是宽，三法是狭。何者？五法独灭于言诤，若配余六，通灭四诤；三法不通故。广如别章。
第三，总别通塞者。
总以收摄为义，别以区分立称；通以体遍诸处，塞乃唯局自分。此中名有总别，体殊通塞。
毗尼之名是总，以有收摄义故。若论现前名等是别，以名各不相收。
然现前是体通、用通，故名为总；余六不独行，要假现前方得灭诤，即是明用通余六。六自相望，六六常别，忆念现前非是不痴现前，故知是别。
若以余六望现前，现前常是总；若以现前望下，六即是其别。如似羯磨望受日、结界，受日、结界是别；若以结界、受日望羯磨，羯磨即是总。
问：现前该六名为通者，自言亦通，何故落在塞中？
答：泛尔自言，应说为通。但今自言，唯取揽短归己，名自言毗尼，故不在通。余无揽短之义。如忆念之人，本亦不犯；不痴之人，病差不为；多人语者，各言我是；罪处之人，后便解违；草布地者，不说名种。是故不说自言为通。指文辨相，广如别章。
如此七灭，论义皆有三法现前。若如文辨者，唯现前、自言二毗尼，有三、五现前；余五各五。
其中界现前，五中皆同。
法、灭位通，随相各别。
人亦通五毗尼。唯多人语中人，可在断诤数中，余皆不尔。
僧亦位通，随相不同。何者？现前毗尼中，僧具十德者集，余不在例；多人语中，僧不问愚智悉集，并起诤人自判；草覆中，僧不拣愚智，要是两朋众皆集，即此彼互作僧、人；忆念、不痴、罪处所中，僧应简取具不爱等四。诸门如律。
第四，灭罪、诤及以治人者。
自言、草覆，罪、诤俱灭；罪处一种，不灭罪，俱灭诤；自余四种，唯灭诤，而无罪可灭。
其七中，六种但灭诤，不治人。以人无过故；诤是斗乱，故须灭之。罪处所亦灭诤，亦治人。诤须灭如上；以人讳罪触僧，故须治人，与处所竟，应夺三十五事。又五分云：本言治有二种：一可悔，二不可悔。不可悔者，与作尽形寿不可悔白四羯磨。余无此过，故不论解。
此中问：法之与药有何别？
答：如现前毗尼。法者，简集智慧羯磨是也；药者，正用三藏教法判者是也。不如忆念等三，法、药同体。今疏家作法、药通解。
所以不出法、药体者。
一解：灭不究竟故。若作此解，不出法者，且得如是；药是究竟，何以不出？此责难：自言毗尼，诤应得灭。从多论，同言未灭。
第二，作不定解者。觅中三品，上中下定。言、犯二诤，执情流转不定。用药无准，故不出，义可尔。
又解：余四所以不出法、药者。现前通灭四诤，智出何体？若欲具论，谓皆并用，正欲随分少序，恐谓常定，谓皆灭诤，是故隐之。
如现前中五法、三法，人有增灭等，是名不定。虽简众白竟，诤复未灭，故言不究竟。
如自言，或对一二三四，或自引犯不犯、轻重等，故知无准。虽假和白，诤罪未灭，故知亦不究竟。
多人语中，三种行舍罗，五、四不同，故知无准。虽作差白羯磨等，诤情未息，灭亦不究竟。
草覆中，用法应定，但以灭不究竟，是故不出法体。
第五，灭人多少者。
二通五局，如律中解。
依阿含经，要罗汉被举，得作忆念，凡夫不得。何故？凡夫有故犯戒；罗汉无故犯，止误犯耳。善见云：忆念毗尼者，为爱尽比丘至那含，不为凡夫。
婆论云：比丘、比丘尼现前，三众不现前，与忆念羯磨。不痴、罪处亦尔。婆多云：若比丘犯戒内烂，举众共知，不须自言，直尔遣出。伽论云：若不语彼而摈比丘，得成摈，僧犯吉罗；不作忆念亦如是。不作白羯磨，亦得成摈，众僧犯吉；不现前如是。
祇律云：觅罪相羯磨人，尽形行八事：一、不得与度人；二、不得与受具戒；三、不得与人作依止；四、不得受比丘按摩供给；五、不得作比丘使；六、不得受次第差会，义云都尽时，得；七、不得为僧作说法人；八、不得与僧作说毗尼及羯磨人。
第六，病、药相当者。
药虽有七，所除有二。凡灭诤之来，要从下至上。是故初四毗尼，拟灭诤中下二品药；后三毗尼，拟灭诤上品药。
此中问：言诤以几药灭？
答：以现前、多人语二。
何故？言诤由评理邪正，法相是非，各言己是，不能刊定，遂生其诤。然法相是非，唯教所备，是故三藏法师依于圣教，用现前、多人语定理是非。邪正既分，诤情即息，药病相当，故唯有二。余五无此义。
如觅诤中三毗尼。诤由人起，清浊未分，是以生诤。用忆念、不痴定人清，罪处所定人浊。清浊已分，诤情遂息，故是对治。
言诤评理而生。若以忆念等三定人清浊，理相不分，犹自生诤，非此对治，何得用也？
其犯诤，由人犯之轻重而生起，须以自言定犯轻重。若彼相朋党不听自言，诤情遂深，不须检校罪之轻重，以草覆灭。
言诤评理，不诤罪事，不同犯有轻重，何须自言及草覆也？
问：颇有言诤，以一灭灭，不以多人语耶？
答：若一比丘，乃至僧，为比丘现前好言教语，如法，如毗尼，如佛所教，令息诤事，是名一灭灭。
然僧评断，应差十法者，别住一处共断此事。余有不诵戒者，不知戒毗尼，便舍正义，作非法语；僧作单白出此比丘。十法如律。
若多人法者，先差五德人，谓不爱等，为行舍罗者。以白二差令行，行有三种。
三种者：
若念众中非法者多，而和尚、阇梨皆如法，应显露行舍罗。舍罗即二：一、破，二、完。法、非法者，各执随一。
若念诤事如法人多，而和尚等不如法，即应覆藏行舍罗。恐诸比丘随和尚捉舍罗故。
若念如法人多，而和尚等非法者，彼应耳语而行舍罗。舍罗有二，如初可知。
此中若如法多者，彼应作白言：诤事已灭。若如法少，即应作乱已，便起去。应遣使往比丘住处，僧中白言：彼住处非法比丘多。善哉，长老！能往至彼。若如法多，诤事灭，功德多。此比丘闻，应往；若不往，当如法治。
问：觅诤以几灭灭？
答：此四灭灭：现前、忆念、不痴、罪处。
何故？觅诤由人而起，须用此四定人清浊，诤情即息。药、病相当，是以用觅。
既不诤理，何用多人？复不诤前犯轻重，故不用自言、草覆。
问：颇有觅诤用二灭灭，不以不痴、罪处所耶？
答：若比丘不犯重、残及兰，诸比丘言犯此三罪，数诘不止。僧应与此比丘忆念灭。然不现前、不自言、不清净、非法、别众，皆不如法。是名为觅诤以二灭灭。
问：颇有觅诤以二灭灭，不以忆念、罪处所耶？
答：若有比丘颠狂心乱，犯众罪后，后还得心；诸比丘皆言犯重、残、兰，数诘不止。僧以白四与此比丘不痴毗尼，五事如法。名为觅诤以二灭灭，不以忆念等。
问：颇有觅诤以二灭灭，现前、罪处所，不以忆念、不痴耶？
答：若有比丘好论议，与外道论时，得一切难，便前后语相违。若在众僧中问时，亦前后语相违，众中故作妄语。僧以白四与此比丘罪处所，五事如法。名为觅诤以二灭灭。
问：颇有得草覆，以现前灭不？
答：如觅三中，或初一人、二人、三人、众僧等，一往和谐得者是。
问：犯诤以几灭灭？
答：此三灭灭：现前、自言、草覆。
何故？自言忏悔，定罪轻重，诤情即息，药、病相当故。若约不听，流至上品，作草覆灭之。
既不诤理，故不用多人。又不诤人之清浊，何用忆念等三？然自言罪、诤共灭，草覆灭诤。广如磨夷。
问：颇有犯诤以二灭灭，现前、自言，不以草覆耶？
答：若比丘犯罪，若罪在一比丘前忏，应至一清净比丘所而作忏法是也。二、三、四等皆亦如是。
问：颇有犯诤以二灭灭，现前、草覆，不以自言耶？
答：若比丘诤事，是中比丘多犯众罪，非沙门法，云无齐限，出入行来不顺威仪；寻究此事，恐令罪深重，不得如三藏教令灭诤事。智慧比丘以单白作如草覆忏。
亦有犯诤，唯现前灭，义同觅诤。
问：事诤以几灭灭？
答：以一切灭灭，随所犯故。首解：事诤中更无别趣，唯有前三，故以一切灭灭。恐滥并用，故言随所犯。
问：余诤用药，皆别一一问；事诤之中唯有总问者何？
答：余诤用药灭，当品即尽，是故别问。此诤三品，用药不定，若当问一，当品不尽，是以阙而不解。
然言诤中事作，以现前、多人灭；觅诤中事作，用忆念等三灭；犯诤中事作，以自言、草覆灭。故言以一切灭灭，随所犯。十诵又云：常所行事，唯一现前灭。
将讲四诤，略存五门。
第一，辨相得名者。
夫理不自班，藉言以显。详法是非，定理邪正，彼此诤言，遂成乖分，名之为诤。诤由言起，故名言诤。
内有三根，伺觅前罪，举来诣僧，遂生其诤。诤由觅起，故名觅诤。
具缘造境，违教作事，名之为犯。因评此犯，而致纷纭，名之为诤。诤从犯起，故名犯诤。
评他已起百一羯磨，彼此不和，遂生其诤。诤由事起，故名事诤。
如母论云：二人同竞，名斗；徒党相助，名诤；往彻僧者，名言；各说其理，名讼。诤虽有四，得名有二：言、觅约因，犯、事从境。
何者？境别尘沙，诤乃无量，故不从境；言即通含，要而省约，故就因名。
问：理亦是通，何不就境名为理诤？
答：理通于四，更无别也。
问：若尔，言亦是通，不可就言受名。
答：理均一揆，本自无过、执情三品，兼复通四，是以不彰。言虽通四，为彰言过，有执情三品，是以初诤从言立目。余三随事。
论其觅诤，境别清浊，便有二文。然境虽违顺，莫不由觅生诤，是故隐境从因。
犯、事二诤从因受名，不出言、觅。今隐因从境。
疏人解：言诤若是从境彰名，境别尘沙；我犯别无量，不可从境得名。
答：言诤从境，摄诤不尽，诤于二谛更不摄故，不相假故。论其犯诤，由诤轻重，方名犯诤，此即相假。轻重非一，若从犯者，摄诤斯尽，是故从境。
又问：觅诤若从境彰名，境别清浊，诤便有二者；事诤亦境有是非，不应从境立名。
答：犯境唯浊，觅通清浊。事亦是狭，唯是羯磨已作者，不通余事及未作者；是非皆事故。
问：举事名事诤；举罪何故不名罪诤，乃云觅诤？
答：举事是其必有事，得从于境名事诤；举罪未即有罪，是故因其必有觅，由此言之。事诤就业而立，余三就行而立。理实随缘，诤乃无量；今且就一方化仪，略表此也。
第二，僧尼同异者。
谓尼僧各自有四诤不殊，是名为同。而有异者，如僧尼论义，两情乖竞，此虽言诤，然不假灭灭，故不名言诤摄。何故？一、二众既别，为之义稀；二、住处别故，不碍羯磨说戒；三、复无共用药灭故。言诤反三，如是乃至事诤亦尔。
此中有异者。比丘与尼诤二众犯，二比丘诤尼犯，或二尼诤比丘犯，罪、事不同者，皆不在犯诤。或比丘诤尼犯，事同见不同者，在言诤摄。
或比丘与尼诤二众羯磨，亦非事诤。或二比丘诤尼羯磨成与不成，在言诤中事诤摄，以得有破僧，共用药灭故。二尼诤比丘羯磨亦尔。
论起诤人多少者。言、犯二诤，得通多、少人起；觅诤唯得三人已下起；事诤无别，如前三判。
第三，辨诤根义者。
言根有四：一、贪、无贪等，就体性说根；二、僧、界、人，就事说根；三、六诤等，就业说根；四、十八法，就法说根。
若泛评四种僧是非而生，诤由僧起，故言僧为根。界、人准此。
又摩夷云：诤根本六，分别十八。何者为六？一、瞋恚，二、恼害，三、约为，四、恼疾，五、见取，六、边邪二见。广说法非法，乃至说非说，十八种。是名诤根本聚。
觅根有三：初二同前；三者，以三举事为根。此是所犯事，僧、界、人等是所评事，故不同。
贪根者，谓三不善心举而生诤，无贪等准此可知。
又由举僧犯而生诤者，故言僧为根，僧根由犯。界就远缘说界为根。余者可解。
犯根亦四：初三同觅；四者，六犯所起，如增六说。三举等就所犯事说，六犯者就能犯说，故不同。
贪等为根者，三不善心犯，远生于诤，说为根。既言是犯，故无三善为根。若就起诤行者，得有三善心为根义。
事根有三，如前三中初二说。
问：四诤何故根有不同？
答：言中多评法相，故以十八事为根；余三不同，故不说。觅、犯三中，唯求犯、不犯，轻、重，故以三举、六犯等为根；与事不同，故不说。事中同前二位，故不说十八、三举、六犯等根。
又解：亦可准通，互举而已。
第四，三性之义者。
言、觅、犯、事皆通三性，义准可知。
问：不善犯中凡圣何异？
答：凡夫遮、性俱犯，三果唯犯遮戒；亦可凡夫犯广、略，学人唯犯略。十诵云：凡夫通三性犯戒，阿罗汉唯无记作。四分亦似通善。
问：四诤为善，为不善？
答：不善。
问：若尔，何故文云或善等耶？
答：若据始心评理是非，说作善；后心乖恼，即是诤。今灭时，灭诤不灭善。
言、觅二诤中无记，是善无记。犯诤中无记，是不善无记。事诤中无记不定：若言、觅二诤中无记，名善无记；犯诤中事诤无记，是不善无记。
问：既言无记，如何乃说善、不善耶？
答：论解不定。此说微品善恶，不能引于总报，说为无记；望感别报边，说善不善。非谓泛尔无记心起，故言无记。
问：从三诤生事诤如何？
昔解：若诤制言诤羯磨，以七药灭，名言诤中事作。若诤制觅诤中羯磨，亦以七药灭，名觅中事作。若诤制犯诤中羯磨，亦同七药灭，名犯中事作。
若尔，诤受日等羯磨，何诤所收？
今解：但使诤其一切已作百一羯磨，道理是非，事同见异者，是言诤中事作。若诤治人举罪，能举证犯，所举讳犯，不肯引过者，觅中事作。若前人羯磨，恶心、懈怠心者，是犯中事作。指事显相，品之差别，广如别章。
第五，定诤多少者。
如律中云：或有言即是言诤，或有言非言诤，或有言诤即是言，或有言即是诤，或有言非诤，或有诤即是言，或有诤非言。广如彼说。
此中首解：诤有二种。
初言单诤者，因其论义，两情乖背，无伴势者，是名单诤。以是义故，或有言者举单言，即言诤者是单诤。或有言者举单言，非言诤者非单诤，是往复单言。恐此单言诤滥余三诤，故须简言。或有言诤即言者，谓是言诤，非三诤。
后言重诤者，两人论义，执情致斗，复有余人，即伴势力，自重诤故。或有言即是诤，是初总显也。或有言非诤者，或有诤即是言者，正是重诤。恐此重生诤，谓是余三诤，故须简之。或有诤非言诤，谓是余三诤。
犯、觅等诤，准此类解，故律不论，广如首解。
寄南山律祖义钞三轴，于唐国左神策军李侍御。伏侍御状，切析义钞。侍御识能通古，存心利物。寓二乘之奥典，达万品之未谕。遗训先被于东国，圣教却流于西秦。广布中华，宣扬胜业。轨范阙而复全，学功寡而易晓。诚心至重，愿普传之。幸甚！谨状。
此之三轴，名拾毗尼，即集义钞也。国初，南山祖师述，助释行事钞矣。于时草稿才成，新罗僧之所窃。历今二百余载，不睹其文。去会昌五年春，幸因大檀越李侍御附海东金舍人于本国求之，蒙彼国王城慧明寺。
比丘尼观缘录写科文，今略校正，未及详审，或恐犹有讹误，且俟他日，更复披寻钞文一一对勘，以补其阙略也。于时癸酉七月十三日，剃染十五周年，居温陵尊胜院。是岁八月二日，手装并题，演音。
岁次甲戌八月，对日本续藏经校勘一过。于时衰病缠绵，精力颓弊，多有未尽。俟后当更详审耳。八月二十一日校竟，并记。时居晋水兰若。
案此科文，元照律师录，别为一卷。今移写冠首，以便寻览。