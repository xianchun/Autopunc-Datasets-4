毛詩序：長發，大禘也。
長發濬哲維商，長發其祥，洪水芒芒，禹敷下土方。外大國是疆，幅隕既長。有娀方將，帝立子生商。
玄王桓撥，受小國是達，受大國是達。率履不越，遂視既發。相土烈烈，海外有截。
帝命不違，至于湯齊。湯降不遟，聖敬日躋。昭假遟遟，上帝是祗，帝命式于九圍。
受小球大球，為下國綴旒，何天之休？不競不絿，不剛不柔，敷政優優，百祿是遒。
受小共大共，為下國駿厖，何天之龍？敷奏其勇，不震不動，不戁不竦，百祿是總。
武王載旆，有虔秉鉞。如火烈烈，則莫我敢曷。苞有三蘖，莫遂莫達，九有有截。韋顧既伐，昆吾夏桀。
昔在中葉，有震且業。允也天子，降予卿士。實維阿衡，實左右商王。
長發七章：一章，八句；四章，章七句；一章，九句；一章，六句。
