錢計議請普說，僧問：昔日僧問楊岐和尚：如何是佛？答云：三腳驢子弄蹄行。未審意旨如何？
師云：天上天下沒蹤跡。
進云：只如威音王已前是甚麼人騎？
師云：威音王已後是甚麼人騎？
僧擬議，師便喝，乃云：威音王已前，三腳驢兒聝跳；威音王已後，楊岐老人絕消息。既絕消息，卻因甚麼三腳驢兒聝跳？若也於斯明得，方知威音王已前三腳驢兒果然聝跳；若明不得，楊岐老人一生受屈。正當恁麼時，如何是雪屈一句？喝一喝，云：洎合弄險。
復云：蘊聞上座今日代子虛來請為眾普說，老漢曰：說個甚麼即得？聞曰：請和尚拈出楊岐金剛圈、栗棘蓬布施大眾。又曰：如忠國師、大珠和尚說法，諸方大有疑其拖泥帶水，不徑截說義理禪，愿和尚疏決真偽，解大眾疑惑，此亦是請普說檀越之意。老漢曰：諾。所以大覺世尊初悟此事，在摩竭提國三七日內無下口處，自云：我寧不說法，疾入於涅盤。信知說法之難，豈同容易？尋念過去佛所行方便力，然後起道樹，詣鹿苑，隨眾生根器說一大藏教，末後收因結果，卻云：始從鹿野苑，終至跋提河，於是二中間，未曾說一字。只這便是楊岐所謂金剛圈、栗棘蓬也，直是難吞難透。
到這，直下承當得了，大法未明，亦奈何不得。敢問諸人：何者名為大法？金剛圈卻如何透？栗棘蓬卻如何吞？不見巖頭道：若將實法系綴人，土亦銷不得。況十方信施耶？諸佛出世，祖師西來，無非只為你諸人作個證明底主宰而已。若有法可傳可授，則諸佛慧命豈到今日？故祖師云：心地隨時說，菩提亦只寧。事理俱無礙，當生即不生。若會得此四句，即透得金剛圈，吞得栗棘蓬，不須要明大法，大法自明矣。以至古人差別異旨因緣，心性玄妙，大法若明，才舉起時便會得，恰如磁石見鐵相似，輕輕一引便動。須是舉一明三，目機銖兩，點著南邊動北邊，舉起時便明得。
而今諸方有數種邪禪，大法若明，只這邪禪便是自己受用家具。好擊石火閃電光，一棒一喝底，定不愛說心說性者，只愛機鋒俊快，謂之大機大用；好說心說性底，定不愛擊石火閃電光，一棒一喝者，只愛絲來線去，謂之綿綿密密，亦謂之根腳下事，殊不知正是個沒用處，弄泥團底漢。看他前輩大法明底尊宿用處轉轆轆地，如南陽忠國師、大珠和尚是也。唯楊文公具眼，修傳燈錄時，將忠國師、大珠和尚列在馬祖下諸尊宿之右，將廣語所有言句盡入其中。六祖下收忠國師語最多，為他家活大，門戶大，法性寬，波瀾闊，難湊泊。遮般法難說，他禪備眾體。如三喚侍者話，喚作說老婆禪拖泥帶水，得麼？一日，喚侍者，侍者應諾。如是三喚，侍者三應。
師云：國師三喚侍者，何曾有辜負？侍者三應，甚麼處是辜負處？國師曰：將謂吾辜負汝，誰知汝辜負吾？
師云：平地起骨堆。復云：叢林中喚作國師三喚侍者話，自此便有一絡索。唯雪竇見透古人骨髓，云：國師三喚侍者，點即不到。
師云：灼然。
侍者三應，到即不點。
師云：卻不恁麼。
將謂吾辜負汝，誰知汝辜負吾？謾雪竇不得。
師云：誰道？復召大眾云：好個謾雪竇不得！雖然如是，雪竇亦謾妙喜不得，妙喜亦謾諸人不得，諸人亦謾露柱不得。
玄沙云：侍者卻會。雪竇云：停囚長智。
師云：兩彩一賽。
云門道：作麼生是國師辜負侍者處？會得也是無端。雪竇云：元來不會。
師云：雪峰道底。
云門又云：作麼生是侍者辜負國師處？粉骨碎身未報得。雪竇云：無端，無端。
師云：垛生招箭。
法眼云：且去，別時來。雪竇云：謾我不得。
師云：卻是法眼會。
興化云：一盲引眾盲。雪竇云：端的瞎。
師云：親言出親口。
弘覺徵問僧云：甚處是侍者會處？僧云：若不會，爭解恁麼應？覺云：汝少會在。又云：若於此見得去，便識玄沙。
師云：慚惶殺人！
翠巖芝云：國師、侍者總欠會在。
師云：猶較些子。
投子云：抑逼人作麼？雪竇云：垛根漢！
師云：理長即就。復云：唯有趙州多口阿師下得個注腳，令人疑著。
僧問：國師三喚侍者，意旨如何？州云：如人暗中書字，字雖不成，文彩已彰。雪竇便喝。
師云：且道遮一喝在國師、侍者分上？在趙州分上？隨後喝一喝，復云：若不是命根五色索子斷，如何透得這過？
雪竇云：若有人問雪竇，雪竇便打，也要諸方檢點。
師云：作賊人心虛。
雪竇復有一頌云：師資會遇意非輕。
師云：此語有兩負門。
無事相將草行。
師云：普州人送賊。
負汝負吾人莫問。
師云：放待冷來看。
任從天下競頭爭。
師云：即今休去便休去，若覓了時無了時。復云：你要求玄妙解會，只管理會國師三喚侍者話。那是國師辜負侍者處？那是侍者辜負國師處？有甚麼交涉？鵝王擇乳，素非鴨類，這個便是國師用劍刃上事。為復只這些子？為復別更有在？
一日，問紫璘供奉：甚麼處來？奉曰：城南來。國師曰：城南草作何色？奉曰：作黃色。國師乃問童子：城南草作何色？童子曰：作黃色。國師曰：只這童子，亦可簾前賜紫，對御談玄。你道國師說老婆禪拖泥帶水，得麼？為復只這些子？為復別更有在？
一日，肅宗帝請看戲，國師曰：檀越有甚心情看戲？法云圓通禪師曰：且道國師在甚處著到？妙喜敢問諸人：且道圓通禪師在甚處著到？於斯見得，三老相去不遠。肅宗帝又問：如何是十身調御？國師直拔向他道：檀越蹋毘盧頂上行，更問甚麼十身調御？諸人要見忠國師麼？只在你眼睛，開眼也蹉過，合眼也蹉過。既在眼睛，為甚麼卻蹉過？妙喜恁麼道，亦蹉過不少。你更看他有個無情說法話，老漢尋常不曾說，今日已是不識好惡，不避口業，盡情為諸人抖擻，為他雪屈，且不得作義理會。
僧問：如何是古佛心？國師曰：墻壁瓦礫是。
師云：恁麼答話，若玄妙解路心不絕，命根不斷，大法不明，決定不敢如此。四楞塌地一棒一喝，一挨一拶，擊石火閃電光卻易，這般說話卻難入作。前所謂家活大，門戶大，法性寬，波瀾闊，命根斷方能如是。
僧曰：墻壁瓦礫豈不是無情？國師曰：是。僧曰：無情還解說法否？國師曰：常說，熾然說，無間歇。僧曰：某甲為甚麼不聞？國師曰：汝自不聞，不可妨他聞者也。僧曰：未審甚麼人得聞？國師曰：諸圣得聞。僧曰：和尚還聞否？國師曰：我不聞。僧曰：和尚既不聞，爭知無情解說法？國師曰：賴我不聞，我若聞，則齊於諸圣，汝即不聞我說法。僧曰：恁麼則眾生無分也。國師曰：我為眾生說，不為諸圣說。僧曰：眾生聞後如何？國師曰：即非眾生。
師云：奇哉！你看他轉轆轆地，不滯在一隅，不負他來問。賴我不聞，我若聞，則齊於諸圣，汝即不聞我說法。你喚作郎當，得麼？不是得諸佛諸祖心髓，如何轉得？你莫喚作無得失，這個是無得失中有得失，有得失中無得失，喚作入泥入水，騎賊馬，趕賊隊，借婆帔子拜婆年，難奈何。
又僧問：發心出家，本擬求佛，未審如何用心即得成佛？國師曰：無心可用，即得成佛。
師云：這僧難容，恰如個鼠黏子相似。
這個老子輭頑，又撞著這僧輭頑黏住，便問：無心可用，阿誰成佛？國師曰：無心自成佛，成佛亦無心。僧曰：佛有大不可思議，為能度眾生。若也無心，阿誰度眾生？國師曰：無心是真度生，若見有生可度者，即是有心，宛然生滅。僧曰：今既無心，能仁出世說許多教跡，豈可虛言？國師曰：佛說教亦無心。僧曰：說法無心，應是無說。國師曰：說即無，無即說。僧曰：說法無心，造業有心否？國師曰；無心即無業，今既有業，心即生滅，何得無心？僧曰：無心即成佛，和尚即今成佛未？國師曰：心尚自無，誰言成佛？若有佛可成，還是有心。有心即有漏，何處得無心？僧曰：既無佛可成，和尚還得佛用否？國師曰：心尚自無，用從何有？僧曰：茫然都無，莫落斷見否？國師曰：本來無見，阿誰道斷？僧曰：本來無見，莫落空否？國師曰：無空可落。僧曰：有可墮否？國師曰：空既是無，墮從何立？僧曰：能所俱無，忽有人持刀來取命，為是有是無？國師曰：是無。僧曰：痛否？國師曰：痛亦無。僧曰：痛既無，死後生何道？國師曰：無死無生亦無道。僧曰：既得無物自在，饑寒所逼，若為用心？國師曰：饑即吃飯，寒即著衣。僧曰：知饑知寒，應是有心。國師曰：我問汝有心，心作何體段？僧遲疑良久，覓心與饑寒、體段了不可得，遂依實供通曰：心無體段。國師曰：汝既知無體段，即是本來無心，何得言有？僧曰：山中逢見虎狼，如何用心？國師曰：見如不見，來如不來，彼即無心，惡獸不能加害。僧曰：寂然無事，獨脫無心，名為何物？國師曰：名金剛大士。
師喝一喝，云：好人不肯做，卻要屎臥。
僧曰：金剛大士有何體段？國師曰：本無形段。
師云：何不早恁麼道？
僧曰：既無形段，喚何物作金剛大士？國師曰：喚作無形段金剛大士。僧曰：金剛大士有何功德？國師曰：一念與金剛相應，能滅殑伽沙劫生死重罪，得見殑伽沙諸佛。其金剛大士功德無量，非口所說，非意所陳，假使殑伽沙劫住世，說亦不可得盡。
這僧當下大悟，如睡夢覺，如蓮華開。似這般底，便是金剛圈、栗棘蓬。你若吞不得，透不得，不見古人行履處，定起謗無疑。透得這，方能作大舟航，不著此岸，不著彼岸，不住中流。善知識下得這般腳手，入得這般窠窟，方始為得人師家。若不具許多差別眼目，如心性解路上得個入處底，定不愛擊石火閃電光，卻愛這般說話，又卻錯做實法會了。如一機一境，一棒一喝上得個入處底，定不愛這般說話，又是錯會了，真所謂所見不同，互有得失。教中所謂菩薩見水如甘露，天人見水如璃，凡夫見水是水，餓鬼見水如膿血是也。或有個愛高禪底衲子出來道：妙喜有如是等見耶？即向他道：逢人但恁麼舉。
所以正法眼藏中收僧問忠國師：古德云：青青翠竹盡是法身，郁郁黃華無非般若。有人不許，云是邪說，亦有信者，云不思議，不知若為？國師曰：此蓋普賢、文殊境界，非諸凡小而能信受，皆與大乘了義經意合。故華嚴經云：佛身充滿於法界，普現一切群生前，隨緣赴感靡不周，而恒處此菩提座。翠竹既不出於法界，豈非法身乎？又般若經云：色無邊故，般若亦無邊。黃華既不越於色，豈非般若乎？深遠之言，不省者難為措意。
又華嚴座主問大珠和尚曰：禪師何故不許青青翠竹盡是法身，郁郁黃華無非般若？珠曰：法身無像，應翠竹以成形；般若無知，對黃華而顯相。非彼黃華、翠竹而有般若法身。故經云：佛真法身，猶若虛空；應物現形，如水中月。黃華若是般若，般若即同無情；翠竹若是法身，翠竹還能應用。座主會麼？主曰：不了此意。珠曰：若見性人，道是亦得，道不是亦得，隨用而說，不滯是非；若不見性人，說翠竹著翠竹，說黃華著黃華，說法身滯法身，說般若不識般若，所以皆成諍論。
師云：國師主張青青翠竹盡是法身，直主張到底；大珠破青青翠竹不是法身，直破到底。老漢將一個主張底、將一個破底收作一處，更無拈提，不敢動著他一絲毫，要你學者具眼，透國師底金剛圈，又吞大珠底栗棘蓬。具眼者辨得出，不具眼者未必不笑。宗杲雖參圜悟和尚打失鼻孔，元初與我安鼻孔者，卻得湛堂和尚，只是為人時下刃不緊。若是說禪病，無人過得。
嘗思教中有一段因緣：殃崛摩羅要千人指頭作華冠，然後登王位。已得九百九十九指，唯少一指，要斷其母指填數。佛知其緣熟，故往化之。殃崛才舉意欲下刀取母指時，忽聞振錫聲，遂舍其母指，而問佛教化一指曰：既是瞿曇在此，望施我一指頭，滿我所愿。才舉刀，世尊拽脫便去。世尊徐行，殃崛急趕不上，乃高聲叫曰：住！住！世尊曰：我住久矣，是汝不住。殃崛忽然感悟，投佛出家。佛卻令持鉢，至一長者門，其家婦人正值產難，長者曰：瞿曇弟子！汝為至圣，當有何法能免產難？殃崛曰：我乍入道，未知此法，待我回問世尊，卻來相報。及返，具事白佛，佛告殃崛：汝速去報言：我自從賢圣法來，未曾殺生。殃崛當便奉佛語往彼告之，其婦得聞，即免產難。
師云：這使棒使喝，掀倒禪床，引經教，說理事，擊石火，閃電光，夜半捉烏雞，得麼？因請益湛堂和尚，才舉起此話，湛堂曰：你爬著我癢處。這話是金屎法，不會如金，會得如屎。曰：豈無方便？湛堂曰：我有個方便，只是你剗地不會。曰：望和尚慈悲。湛堂曰：殃崛云：我乍入道，未知此法，待問世尊。未到佛座下，他家生下兒子時如何？我自從賢圣法來，未曾殺生。殃崛持此語未至他家，已生下兒子時如何？
老漢當時理會不得，後因在虎丘看華嚴經，至菩薩登第七地證無生法忍云：佛子！菩薩成就此忍，即時得入菩薩第八不動地，為深行菩薩，難可知，無差別，離一切相、一切想、一切執著，無量無邊一切聲聞、辟支佛所不能及。離諸諠諍，寂滅現前。譬如比丘具足神通，得心自在，次第乃至入滅盡定，一切動心、憶想分別，悉皆止息。此菩薩摩訶薩亦復如是，住不動地，即舍一切功用行，得無功用法，身口意業念務皆息，住於報行。譬如有人夢中見身墮在大河，為欲度故，發大勇猛，施大方便，以大勇猛，施方便故，即便寤。既寤已，所作皆息。菩薩亦爾，見眾生身在四流中，為救度故，發大勇猛，起大精進，以勇猛精進故，至此不動地。既至此以，一切功用靡不皆息，二行相行皆不現前。此菩薩摩訶薩菩薩心、佛心、菩提心、涅盤心尚不現起，況復起於世間之心？
師云：到這，打失布袋，湛堂為我說底方便，忽然現前，方知真善知識不欺我，真個是金剛圈，須是藏識明方能透得。又有個尊宿，喚作洛浦和尚，久為臨濟侍者，濟每稱美之，謂之臨濟門下一只箭子，便是欺負人。游歷罷，直往夾山頂卓庵。經年，夾山知，乃修書遣僧馳到。洛浦接得便坐卻，再展手索，僧無對，浦便打曰：歸去舉似和尚。僧回，舉似夾山，山曰：這僧看書，三日內必來；若不看書，此人救不得。
師云：古人喚作撈摝人。
不知書中有甚閑言長語，洛浦卻吞他鉤線，三日內果來。夾山預令人伺其出庵，便燒其居。
師云：只這便是金剛圈。
浦不顧。
師云：成佛作祖須是這般漢。
直造夾山方丈，不禮拜，乃當面叉手而立，山曰：雞棲鳳巢，非其同類。出去！浦曰：自遠趨風，乞師一接。山曰：目前無闍梨，此間無老僧。浦便喝。山曰：住！住！且莫草草怱怱，云月是同，谿山各異。截斷天下人舌頭即不無闍梨，爭教無舌人解語？
師云：洛浦卻低頭思量。這一道真言理會不得，被夾山劈脊便打，穿了鼻孔，遂承嗣夾山。後來示眾道：末後一句，始到牢關，把斷要津，不通凡圣。須知上流之士不將佛祖見解貼在額頭上，如靈龜負圖，自取喪身之本。
師云：他悟後，便解明他這一道真言，這些子藥頭，不問云門下、臨濟下、曹洞下、法眼下、溈仰下，大法若不明，各宗其宗，各師其師，各父其父，各子其子，只管理會宗旨，熱大不緊。老漢在眾中時，嘗請益一尊宿，禪門中說：有語中無語，無語中有語。尊宿為我引證云：有語中無語，路逢死蛇莫打殺，無底籃子盛將歸，喚這個作有語中無語，又喚作無語中有語。如何是有語中無語？路逢死蛇莫打殺。如何是無語中有語？無底籃子盛將歸。只這一句，便具此兩義。路逢死蛇莫打殺，是無語中有語。無底籃子盛將歸，乃是有語中無語。謂既是死蛇，更不消打殺。又云：如何是同中有異？鷺鸞立雪非同色。如何是異中有同？明月蘆華不似他。我如此說時，你便會得了，卻濟得甚麼事？似這般底，莫要學大法，明後舉一絲毫，便一時會得。恰似殃崛摩羅因緣，湛堂說底方便，我乍入道也使不著，佛有神通也使不著。既使不著，因甚麼生下兒子？若向這見得，釋迦老子即是殃崛摩羅，殃崛摩羅即是釋迦老子；若也不會，釋迦自釋迦，殃崛自殃崛，不干產難人家事。
乃合掌云：即將上來舉揚般若所有一言一句，契佛契祖底功德，奉為計議錢公薦室安人呂氏，伏愿出此沒彼，常為般若之親姻；舍身受身，永作菩提之眷屬。召大眾云：還委悉麼？若欲直下便休去，莫記我今說底。喝一喝，下座。
傅庵主請普說，師云：傅庵主入堂掛搭，就今日設供，仍請云門為眾普說。且道說個甚麼即得？若是全鋒敵勝，同死同生，正按旁提，橫來豎去，蟠根錯節，結角羅紋，於諸人分上，正是小孩兒則劇家事，不勞拈出。既不許恁麼，各請解下腰間多年歷日，聽取云門說個古話。記得二祖問達磨曰：弟子心未寧，請師與安。達磨曰：將心來，與汝安。二祖良久曰：內外中間，覓心了不可得。達磨曰：與汝安心竟。二祖當時便休歇去。又三祖問二祖曰：弟子身纏風恙，請師懺罪。二祖曰：將罪來，與汝懺。三祖良久曰：內外中間，覓罪了不可得。二祖曰：與汝懺罪竟。三祖當時便休歇去。
這兩則語，叢林舉唱者如麻如粟，錯會者如稻似谷。若不作心性會，便作玄妙會；不作玄妙會，便作理事會；不作理事會，便作直截會；不作直截會，便作奇特會；不作奇特會，便向擊石火閃電光處會；不向擊石火閃電光處會，便揚在無事甲；不揚在無事甲，便喚作古人兩則公案。向三條椽下七尺單前閉目合眼，坐在黑山下鬼窟思量卜度，若作這一絡索道理，欲明此事，大似鄭州出曹門，且喜沒交涉。既不許恁麼，又如何理會？云門已是面皮厚三寸，分明為諸人說破，第一不得錯會我說底。達磨從西天將得個無文印子來，把二祖面門一印印破。二祖得此印，不移易一絲頭，把三祖面門印破。自後，一人傳虛，萬人傳實，遞相印授，直至江西馬祖。馬祖得此印於南岳和尚，便道：自從胡亂後，三十年不曾少鹽醬。
師喝一喝，云：印文生也。百丈大智禪師得此印於馬祖，翻身跳入五百生前野狐窟，頭出頭沒，直至如今不肯回。黃檗和尚得此印於百丈，便道：汝等諸人盡是噇酒糟漢，恁麼行腳，何處有今日？還知大唐國無禪師麼？臨濟和尚得此印於黃檗，便解到處作白拈賊，至今累及兒孫。興化和尚得此印於臨濟，便解向云居處權借一問，以為影草。南院和尚得此印於興化，直得赤肉團上，壁立千仞。有僧問：古殿重興時如何？曰：明堂瓦插檐。僧曰：恁麼則莊嚴畢備也。曰：斬草蛇頭落。
風穴和尚得此印於南院，則曰：夫參學眼目，直須大用現前，勿自拘於小節。設使言前薦得，猶是滯殼迷封；縱然句下精通，未免觸涂狂見。汝等諸人，應是從前學解，明昧兩岐，如今為汝一時掃卻，直須個個如師子兒吒髿地哮吼一聲，壁立千仞，誰敢正眼覷著？覷著，則瞎卻渠眼。
有問：語默涉離微，如何通不犯？則曰：長憶江南三月，鷓鴣啼處百華香。
首山和尚得此印於風穴，便拈起竹篦問學人曰：喚作竹篦則觸，不喚作竹篦則背。有問：如何是佛？則曰：新婦騎驢阿家牽。汾陽和尚得此印於首山，則曰：汾陽門下有西河師子當門踞坐，但有來者，即便咬殺。作何方便入得汾陽門，見得汾陽人？
慈明和尚得此印於汾陽，把臨濟金剛王寶劍折作兩段，只用釣絲絞水。楊岐和尚得此印於慈明，便向無煙火於死柴頭畔。白云和尚得此印於楊岐，便向多處添些子，少處減些子。五祖和尚得此印於白云，賤賣擔版漢，貼稱麻三斤，百千年滯貨，無處著渾身。圜悟老師得此印於五祖，將三百六十骨節，八萬四千毛竅，一時撒向諸人懷。
師驀拈拄杖面前畫一畫，云：不得過界。復舉起云：這一隊不唧老漢性命盡在云門手。即今對眾將這印子為他打破，欲使後代兒孫各各別有生涯，免得承虛接響，遞相鈍置。遂卓一下，云：印子百雜碎了也。且道這一隊老漢在甚麼處安身立命？還見麼？良久，云：眼睫眉毛都落盡，轉使傍觀笑不休。復卓一下，喝一喝。
劉侍郎親書華嚴經施師，仍請普說。僧問：擲大千於方外，納須彌於芥中，是甚麼人分上事？
師云：是沒量大人分上事。
進云：因甚麼被學人蹋在腳下？
師云：你見個甚麼道理便開許大口？僧便喝。
師云：好一喝，未有主在。
進云：須知五十三人善知識到這也摸不著。
師云：你分上事作麼生？
進云：今日逢強則弱。
師云：何不禮拜？僧便禮拜。
師乃云：五十三人善知識摸不著處，即是諸人日用消息；諸人摸不著處，即是五十三人善知識日用消息。諸人日用消息，五十三人善知識決定摸不著；五十三人善知識日用消息，諸人決定摸不著。所以道：諸法無作用，亦無有體性，是故彼一切，各各不相知。亦如大火聚，猛焰同時發，各各不相知，諸法亦如是。便恁麼去，擲大千於方外，納須彌於芥中，豈是分外？雖然如是，第一不得向祖師門下過，若向祖師門下過，定打折你驢腰。以拂子擊禪床一下。
復云：杼山居士劉公以手寫大方廣佛華嚴經一部施妙喜道人受持，仍揮金辦供，以伸慶懺。妙喜今日登曲彔木，為居士發揚，且要大家知有。佛言：一切世界諸群生，少有欲求聲聞乘，求獨覺者轉復少，趣大乘者甚難遇。趣大乘者猶為易，能信此法倍更難。今有信此法者，手寫是經，黑底是墨，白底是紙，喚甚麼作此法？此法又如何舉揚？即今還有能信此法者麼？出來為杼山居士證明。若證明得，居士功不唐捐；若證明不得，妙喜乘便下坡，為諸人說個影子。
黃面瞿曇始成正覺時，在摩竭提國阿蘭若法菩提場中，於一塵內破此一塵，演說如來廣大境界，妙音遐暢，無處不及，豈不是此法？不離一切菩提樹下而上升須彌，向天帝釋妙勝殿普光明藏師子座上說，豈不是此法？不離一切菩提樹下及須彌山頂，而向夜摩天宮寶莊嚴殿寶蓮華藏師子座上，入菩薩善思惟三昧說，豈不是此法？不離於此菩提樹下及須彌頂夜摩天宮，而往詣兜率陀天一切妙寶所莊嚴殿摩尼藏師子座上說，豈不是此法？不離兜率陀天而往詣他化自在天宮摩尼寶藏殿，住一切菩薩智所住境，入一切如來智所入處說，豈不是此法？不離他化自在天宮，復至摩竭提國普光明殿，入佛華莊嚴三昧說，豈不是此法？不離摩竭提國，向室羅筏國逝多林給孤獨園大莊嚴重閣，入不可說佛剎微塵數神變海及種種三昧門說，豈不是此法？
毘盧遮那及諸大菩薩七處九會，咸集其所，互為主伴，一一交參，現大神變，乃至善財不離自所住處，入普賢毛孔剎中行一步，過不可說不可說佛剎微塵數世界。如是而行，盡未來劫，猶不能知一毛孔中剎海次第、剎海藏、剎海差別、剎海普入、剎海成、剎海壞、剎海莊嚴所有邊際，乃至念念周徧無邊剎海，教化眾生，令向阿耨多羅三藐三菩提。當是之時，善財童子則次第得普賢菩薩諸行愿海，與普賢等，與諸佛等，一身充滿一切世界。剎等、行等、正覺等、神通等、法輪等、辯才等、言辭等，及不可思議解脫自在悉皆同等，豈不是此法？
若爾，則須知杼山居士未動毛錐，未形紙墨時，已與毘盧遮那如來及不可說微塵數剎土諸佛菩薩廣大境界一一平等，一一無差別，以至周旋八十一卷，行布圓融，亦與善財未見文殊，未發阿耨多羅三藐三菩提心及發心已來，徧歷諸城，承事諸善知識，次第滿足普賢諸行愿海亦無差別。如上所說，豈不是此法？
杼山居士既爾，妙喜老漢亦爾；妙喜老漢既爾，現前大眾亦爾；現前大眾既爾，森羅萬象、大地山河亦爾。所謂塵塵爾，念念爾，法法爾。一法既爾，諸法亦然。一塵既爾，諸塵亦然。諸塵既然，則不越此念，不破此塵，入息不居陰界，出息不涉萬緣，常轉如是經，百千萬億卷又何勞？
杼山居士明窗凈幾，引筆行墨，特地周遮；妙喜老漢承虛接響，鼓舌搖唇，無風起浪。雖然如是，要且只明得此法影子邊事，與此法正文了無交涉。諸人要識正文麼？諦聽！諦聽！汲水炷香，天女侍長者之著論；剝皮析骨，菩薩贊毘盧之發心。欲見聞以成善因，故筆墨而為佛事，偕眾香之一鉢，餉妙喜於東方。伏愿知識如善財之眾多，行愿如普賢之殊勝，具十回向，證三菩提，我人眾生，等無差別，佛法僧寶共作證明。上來講贊無限勝因，一切智智清凈，無二無二分，無別無斷故。夜來州前石師子無端聝跳，撞入陳四公酒樓，咬破湘山祖師鼻孔，杜順和尚忍痛不禁，出來道：懷州牛吃禾，益州馬腹脹。天下覓醫人，灸豬左膊上。才作是說，各各平復如故。汝等諸人還知決定義也無？良久，云：不見道：能信此法倍更難。喝一喝，下座。