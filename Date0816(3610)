臣僧蘊聞，竊以佛祖之道，雖非文字語言所及，而發揚流布，必有所假而後明。譬如以手指月，手之與月，初不相干，然知手之所指，則知月之所在。是以一大藏教為世標準，于今賴之。臣山野微賤，遭值圣明，屢獲瞻望清光，稟承音旨。圣言高遠，非凡所及，斯道慶幸有待而興，竊欣希闊之逢，敢陳誠切之懇。
伏念臣先師，前住徑山大慧禪師宗杲，敏悟英發，直受正傳，善巧方便，開悟後學。其平日提唱語要，臣隨處記錄，皆已成書。既為廣錄三十卷，又為語錄十卷，謹繕寫詣闕上進，伏望萬機之暇，俯垂省覽。
臣又伏見真宗皇帝景德年中，以僧道原所集傳燈錄頒降入藏。今臣所進先師語錄十卷，欲乞圣慈依上件體例，特賜指揮，亦令入藏，用廣流通，使後學皆得預聞，在先師益為不朽。臣無任戰灼俟命之至。取進止。乾道七年三月日，徑山能仁禪院住持慧日禪師臣蘊聞奏劄。
福州東禪報恩光孝禪寺。本寺承知府安撫大觀文公文備準御批，降大慧禪師語錄十冊，令寘之名山大藏中，以永其傳。住持臣僧德潛謹刊為經板，計三十卷，入于毘盧大藏，用廣流通。以此功德，恭為今上皇帝祝延圣壽無疆，仰愿皇圖鞏固，鳳歷長新，佛日增輝，法輪常轉。乾道八年正月日，住持臣僧德潛謹題。