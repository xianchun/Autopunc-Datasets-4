一、謂有眾生，遇善知識，開示上說本覺真心，宿世曾聞，今得解悟，
若宿生未聞，今聞必不信，或信而不解，雖人人等有佛性，今現有不信不悟者，是此類也。
四大非我，五蘊皆空，信自真如及三寶德。
信自心本不虛妄，本不變異，故曰真如，故論云：自信己性，知心妄動，無別境界。又云：信心有四種：一、信根本，樂念真如；二、信佛有無量功德，常念親近供養；三、信法有大利益，常念修行；四、信僧能修正行，自利利他，常樂親近。悟前一，翻前二，成此第一重也。
二、發悲智愿，誓證菩提。
發悲心者，欲度眾生；發智心者，欲了達一切法；發愿心者，欲修萬行以資悲智。
三、隨分修習施、戒、忍、進及止觀等，增長信根。
論云：修行有五，能成此信。止觀合為一行，故六度唯成五也。
四、大菩提心從此顯發。
以上三心開發。論云：信成就發心者有三種：一者直心，正念真如法故；二者深心，樂集諸善行故；三發大悲心，欲拔一切眾生苦故。
五、以知法性無慳等心。
等者，貪欲、嗔恚、懈怠、散亂、愚癡。
六、隨順修行六波羅蜜，定慧力用，
初修名止觀，成就名定慧。
初發心時，已約教理，觀二執空，今即定慧力，觀自覺空也。
證我空五。
常空常幻。
證法空六，色不異空，空不異色，故常空常幻也。
七、於色自在，一切融通。
迷時不知從自心變，故不自在，今因二空智達之，故融通也。
八、於心自在，無所不照。
既不見心外別有境界，境界唯心，故自在也。
九、滿足方便，一念相應，覺心初起。心無初相，離微細念，心即常住，直覺於迷源，名究竟覺。
從初發心即修無念，至此方得成就，成就故，即入佛位也。
十、心既無念，則無別始覺之殊，本來平等，同一覺故。冥於根本真凈心源，應用塵沙，盡未來際，常住法界，感而即通，名大覺尊。佛無異佛是本佛，無別新成故，普見一切眾生皆同成等正覺。故迷與悟，各有十重，順逆相飜，行相甚顯。此之第一對前一二，此十合前第一，余八皆從後逆次飜破前八。一中悟前第一本覺，飜前第二不覺。前以不覺乖於本覺，真妄相違故，開為兩重，今以悟即冥符，冥符相順，無別始悟故，合之為一。
又若據逆順之次，此一合飜前十，今以頓悟門中，理須直認本體，飜前本迷，故對前一二。
上云參差，即是此也。
二中由怖生死之苦，發三心自度度他，故對前第十六道生死。三修五行，飜前第九造業。四三心開發，飜前第八三毒。
悲心飜瞋，智心飜癡，愿心飜貪。
五證我空，飜前第七我執。六證法空，飜前第六法執。七色自在，飜前第五境界。八心自在，飜前第四能見。九離念，飜前第三念起。故十成佛，佛無別體，但是始覺，飜前第二不覺。合前第一本覺，始本不二，唯是真如顯現，名為法身大覺，故與初悟無二體也。順逆之次參差，正由此矣。一即因該果海，十即果徹因源。涅盤經云：發心畢竟二不別。華嚴經云：初發心時，得阿耨菩提。正是此意。
然雖順逆相對，前後相照，法義昭彰，猶恐文不頓書，意不竝顯，首尾相隔，不得齊睹。今更畫之為圖，令凡圣本末，大藏經宗，一時現於心鏡。此圖頭在中心，云眾生心三字是也。從此三字讀之，分向兩畔，朱畫表凈妙之法，墨畫表垢染之法，一一尋血脉詳之。朱為此號，記凈法十重之次；墨為此號，記染法十重之次。此號是本論之文，此點是義說論文爾。
迷有十重，此是迷真逐妄，從微細順次生起，展轉至麤之相。
詳究前述，諦觀此圖，對勘自他，及想賢圣，為同為異？為真為妄？我在何門？佛在何位？為當別體？為復同源？即自然不執著於凡夫，不僭濫於圣位，不耽滯於愛見，不推讓於佛心也。然初十重是一藏經所治法身中第一重。
次三重。
我法二執。
三毒造業。
受報。
之狀。後十重是法身信方服藥，
前三重汗出。
菩提心開發。
六波羅蜜。
從六至九。
成佛。
之狀。
在纏法身。
恒沙功德。
常住不變，妄不能染。
恒沙妙用。
無始無明。
其次七重。
第十重。
賴耶識中無漏智種。
大善知識。
見凡夫人，即心是佛。
初聞不信，頻就不舍。
忽然蘇醒。
悟解。
初悟之人，未能說法，答他問難，皆悉未得。
能說法也。
十地十波羅蜜。
成佛。
所解伎藝無所不為。
神通光明，一切種智。
以法一一對合，何有疑而不除也？即知一切眾生不能神變作用者，但以業識惑病所拘，非己法身不具妙德。今愚者難云：汝既頓悟即佛，何不放光者？何殊令病未平復之人便作身上本藝？然世醫處方，必先候脉，若不對病狀輕重，何辨方書是非？若不約痊愈淺深，何論將理法則？法醫亦爾。故今具述迷悟各十重之本末，將前經論統三種之淺深相對照之，如指其掌，勸諸學者，善自安心。行即任隨寄一門，解即須通達無。
又不得慮其偏局，便漭蕩無所指歸，須洞鑒源流，令分菽麥，必使同中見異，異處而同。鏡像千差，莫執好丑，鏡明一相，莫忌青黃。千器一金，雖無阻隔；一珠千影，元不混和。建志運心，等虛空界；防非察念，在毫厘間。見色聞聲，自思如影響否？動身舉意，自料為佛法否？美饍糲湌，自想無嫌愛否？炎涼凍暖，自看免避就否？乃至利衰毀譽稱譏苦樂，一一審自反照，實得情意一種否？必若自料未得如此，即色未似影，聲未似響也。
設實頓悟，終須漸修，莫如貧窮人，終日數他寶，自無半錢分。六祖大師云：佛說一切法，為度一切心；我無一切心，何須一切法？今時人但將此語輕於聽學，都不自觀實無心否？若無心者，八風不能動也。設習氣未盡，嗔念任運起時，無打罵讎他心；貪念任運起時，無營求令得心；見他榮盛時，無嫉妒求勝心。一切時中，於自己無憂饑凍心，無恐人輕賤心，乃至種種此等，亦得名為無一切心也，此名修道。若得對違順等境都無貪嗔愛惡，此名得道。各各反照，有病即治，無病勿藥。
問：貪嗔等即空，便名無一切心，何必對治？
答：若爾，汝今忽遭重病痛苦，痛苦即空，便名無病，何必藥治？須知貪嗔空而能發業，業亦空而能招苦，苦亦空只麼難忍，故前圖中云：體空成事。
如杌木上鬼全空，只麼驚人得奔走倒地，頭破額裂。
若以業即空，空只麼造業，即須知地獄燒煮痛楚亦空，空只麼楚痛。若云亦任楚痛者，即現今設有人以火燒刀斫，汝何得不任？今觀學道者聞一句違情語猶不能任，豈肯任燒斫乎？
如此者，十中有九也。
問：上來所叙三種教、三宗禪、十所以、十別異，輪回及修證，又各十重，理無不窮，事無不備，研尋玩味，足可修心，何必更讀藏經及集諸禪偈數過百卷？
答：眾生惑病，各各不同，數等塵沙，何唯八萬？諸圣方便有無量門，一心性相有無量義，上來所述，但是提綱，雖統之不出所陳，而用之千變萬勢。況先哲後俊各有所長，古圣今賢各有所利，故集諸家之善，記其宗徒有不安者，亦不改易。但遺闕意義者注而圓之，文字繁重者注而辨之，仍於每一家之首注評大意。提綱意在張網，不可去網存綱。
華嚴云：張大教網，漉人天魚，置涅盤岸。
舉領意在著衣，不可棄衣取領。若但集而不叙，如無綱之網；若但叙而不集，如無網之綱。思而悉之，不煩設難。
然克己獨善之輩，不必徧尋，若欲為人之師，直須備通本末。好學之士，披閱之時，必須一一詳之，是何宗何教之義，用之不錯，皆成妙藥；用之差互，皆成反惡。然結集次第，不易排倫，據入道方便，即合先開本心，次通理事，次贊法勝妙，呵世過患，次勸誡修習，後示以對治方便，漸次門戶。
今欲依此編之，乃覺師資昭穆顛倒，交不穩便。且如六代之後，多述一真，達摩大師卻教四行，不可孫為部首，祖為末篇。數日之中，思惟此事，欲將達摩宗枝之外為首，又以彼諸家所教之禪，所述之理，非代代可師通方之常道。
或因以彼修鏈，功至證得，即以之示人；
求那、慧稠、臥輪之類。
或因聽讀圣教生解，即以之攝眾；
慧聞禪師之類。
或降其跡而適性，一時間警策群迷；
志公、傅大士、王梵志之類。
或高其節而守法，一國中軌范僧侶。
廬山遠公之類。
其所制作，或詠歌至道，或嗟嘆迷凡，或但釋義，或唯勵行，或籠羅諸教，竟不指南，或偏贊一門，事不通眾。雖皆禪門影響，佛法笙簧，若始終依之為釋迦法，即未可也。
天臺言教，廣本雖備有始終，又不在此集之內。
以心傳嗣，唯達摩宗。心是法源，何法不備？所修禪行，似局一門，所傳心宗，實通三學。況覆尋其始，
始者迦葉、阿難。
親稟釋迦，代代相承，一一面授，三十七世，
有云西國已有二十八祖者，下祖傳序中，即具分析。
至於吾師。
緬思何幸，得為釋迦三十八代嫡孫也。
故今所集之次者，先錄達摩一宗，次編諸家雜述，後寫印一宗圣教。圣教居後者，如世上官司文案，曹判為先，尊官判後也。
唯寫文克的者，十余卷也。
就當宗之中，以尊卑昭穆展轉綸緒而為次第。其中頓漸相間，理行相參，遞相解縛，自然心無所住。
凈名云：貪著禪味是菩薩縛，以方便生是菩薩解。又瑜伽說：悲增智增，互相解縛。
悟修之道既備，解行於是圓通。次傍覽諸家以廣聞見，然後讀圣教，以印始終，豈不因此正法久住？在余之志雖無所求，然護法之心，神理不應屈我；繼襲之功，先祖不應舍我；法施之恩，後學不應辜我。如不辜、不屈、不舍，即愿共諸同緣，速會諸佛會也。