於釋經度不盡，為三：初、正明不盡；次、意下，明不盡所以；三、問答料簡。初又二：初、引古今五本；次、何以下，正示不盡文處，可撿古本以資新見。殷懃無量者，凡有二意：一者、當時佛語詞多；二者、通述不盡之相，如世人云無量、無已之類，故知文殊粗宣佛旨，不事余辭，堪可承佛旨，良有以也。
爰者，於也，于也。爰至，只是至于耳。震旦者，如止觀記。即是摩訶般若諸方等，等者，此明共部，非關共教，故此二共俱共二乘。謳和俱舍優婆夷，出舊華嚴。
始乎凈土，終法供養者，言凈土者，指，肇師意謂凈土、法供養皆屬正宗，故正宗中皆不思議，以此一意冠之即足。雖然，諸品既異，不無別旨，如觀眾生佛道不二，豈無殊途？已如疏破。傍經開科等者，意欲俱異二師故也。傍經故，異諸禪師；不執故，異諸法師。
夫佛說法至備矣者，五時不同，逗機差別，故曰殊源。源即水之濫觴，用譬契機之始。雖五時不等，無失機之辜，故得善始。令終具有三意，序既元序，於正流通通於正宗，三不可虧，故云備矣。
必先現瑞表發等者，問：何不述於序？述之序用為表發而獨云述現瑞序耶？
答：序述還只述於現瑞及以二由，故不須也。
若爾，經初何故著敘述耶？
答：無亦何失？故亦有經無敘述序。
如欲說大品等者，般若，照也，故光表之，所以彼經數數放光。如法華經中放光表中，故法華經三段俱中，如涅盤經常。別教金剛已前皆無常者，此他所計，今因判之，令屬別教。又梵王保常過於帝釋，自謂眾生之父母，故今梵不以無常為治者，諸梵已得深根本禪，但以勝慧奪其有漏。剎利、婆羅門等，通皆保常，此亦置通而從於別，各別說之，良由此也。又復欲示教門種種不同，令遍識故，以各各說。