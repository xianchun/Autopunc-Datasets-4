第一、毘婆尸佛，姓拘樓，剎利王種。父字盤裱，母字盤頭末陁，所治國名剎末提。偈曰：
身從無相中受生，喻如幻出諸形像。
幻人心識本來空，罪福皆空無所住。
第二、尸棄佛，姓拘樓，剎利王種。父字阿輪拏，母字婆羅訶越提，所治國名阿樓那和提。偈曰：
起諸善法本是幻，造諸惡業亦是幻。
身如聚沫心如風，幻出無根無實性。
第三、毘舍浮佛，姓拘樓，剎利王種。父字須波羅提和，母字耶舍越提，所治國名阿耨憂摩。偈曰：
假借四大以為身，心本無生因境有。
前境若無心亦無，罪福如幻起亦滅。
第四、拘留孫佛，姓迦葉，婆羅門種。父字阿枝達兜，母字隨舍迦，所治國名輪訶利提。偈曰：
見身無實是見佛，了心如幻是了佛。
了得身心本性空，斯人與佛何殊別。
第五、拘那含牟尼佛，姓迦葉，婆羅門種。父字耶睒鉢多，母字欝多羅，所治國名差摩越提。偈曰：
佛不見身知是佛，若實有知別無佛。
智者能知罪性空，坦然不懼於生死。
第六、迦葉佛，姓迦葉，婆羅門種。父字阿技達耶婆，母字檀明越提耶，所治國名波羅私。偈曰：
一切眾生性清凈，從本無生無可滅。
即此身心是幻生，幻化之中無罪福。
第七、釋迦牟尼佛，姓釋迦，剎利王種。父字閱頭檀，母字摩訶摩耶，所治國名迦維羅衛。偈曰：
幻化無因亦無生，皆則自然見如是。
諸法無非自化生，幻化無生無所畏。
是釋迦佛者，即賢劫中第四佛也。三劫之中，初千佛，花光佛為首，下至毘舍浮佛，於過去莊嚴劫中而得成佛也；中千佛者，拘樓孫佛為首，下至樓至如來，於現在賢劫中次第成佛也；後千佛者，日光如來為首，下至須彌相佛，於未來星宿劫中當得成佛也。
賢劫初時，香水彌滿，中有千莖大蓮華王，其第四禪觀見此瑞，遞相謂曰：今此世界若成，當有一千賢人出現於世。是故此時名為賢劫。
準因果經云：釋迦如來未成佛時為大菩薩，名曰善慧，亦名忍辱。功行已滿，位登補處，生兜率天，名曰圣善，亦曰護明，為諸天王說補處行，亦於十方現身說法。期運將至，當下作佛，覲諸國土，何者處中，則知迦毘羅國最是地之中矣。
故本起經云：佛之威神，至尊至重，不生邊地之傾斜也。此迦毘羅城，三千日月乾坤之中央也，往古諸佛皆興於此。俱舍論云：剡浮洲之中矣。山海經云：身毒之國，軒轅氏居之。廓
武帝十年戊辰歲矣。
凈修禪師贊曰：
羅睺道德，在口寧論。
因師說耳，尋得入門。
高提日月，大照乾坤。
不取不舍，傳乎子孫。
