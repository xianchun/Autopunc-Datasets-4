禪師名師備，福州閩縣謝氏子。少漁於南臺江上，及壯，忽棄舟從芙蓉山靈訓禪師斷發，詣南昌開元道玄律師所受具足戒。芒鞵布衲，食才接氣，宴坐終日，眾異之。兄視雪峰而師承之，雪峰呼為頭陀，每見之曰：再來人也，何不徧參去？
對曰：達磨不來東土，二祖不往西天。雪峰然之。
備結屋玄沙，眾相尋而至，遂成叢林。說法與契經冥合，諸方有未明要義，皆從決之。
備曰：佛道閑曠，無有涂程，無門為解脫之門，無見作道人之見，不在三際，豈有昇沈？建立乖真，不屬造作。動即涉塵勞之境，靜則沈昏醉之鄉，動靜雙泯，即落空亡；動靜雙收，即漫汗佛性。必須對其塵境如枯木寒灰，但臨時應用，不失其宜。如鏡照像，不亂光輝；如鳥飛空，不雜空色。所以十方無影像，三界絕行蹤，不墮往來機，不住中間相。鐘中無鼓響，鼓中無鐘聲，鐘鼓不交參，句句無前後。如壯士展臂，不借他力；如師子游行，豈求伴侶？九霄絕翳，何用穿通？一段光明，未曾昏昧。到這，體寂寂，常皎皎，赤赫焰，無邊表，圓覺空中不動搖，吞爍乾坤迥然照。
出世者，元無出入。蓋名相無體，道本如如，法爾天真，不因修證。只要虛閑，不昧作用，不涉塵泥，若纖毫不盡，即落魔界，且句前句後，是學人難處。所以云：一句當機，八萬法門生死路絕。直似秋潭月影，靜夜鐘聲，隨扣擊以無虧，觸波瀾而不散，猶是生死岸頭事。道人行處，如火銷冰，箭既離弦，無反回勢。所以牢籠不肯住，呼喚不回頭，古圣不安排，至今無處所。步步登玄，不屬邪正，識不能識，智不能知，動便失宗，覺即迷旨，二乘膽戰，十地魂驚，語路處絕，心行處滅。直得釋迦掩室於摩竭，凈名杜口於毘耶，須菩提唱無說而顯道，釋梵絕視聽而雨花。與麼現行無疑，此外更疑何事？勿棲泊處，離去來今，限約不得，尋思路絕。不因莊嚴，本來清凈，動用語笑，隨處明了，更無少欠。
時人不悟，妄自涉塵，處處染著，頭頭系絆。縱悟，則塵境紛紛，名相不實，更擬凝心斂念，攝事歸空，隨有念起，旋旋破除，細想才生，即便遏捺。如此見解，即是落空亡底外道，魂不散底死人，冥冥寞寞，無覺無知，塞耳偷鈴，徒自欺誑。我這則不然也，更不隈門旁戶，分明句句現前，不屬商量，不涉文字，權名出家兒，畢竟無蹤迹。真如凡圣，地獄天堂，皆是療狂子之方，都無實事。虛空尚無改變，大道豈有昇沈？悟則縱橫不離本際，到這，凡圣也無立處。若向句中作意，則沒溺汝學人；若向外馳求，又屬魔王眷屬。如如不動，沒可安排，恰似焰鑪不藏蚊蚋，本來平坦，何用剗除？動轉施為，是真解脫。纖毫不受，措意便差，借使千圣出頭來，也安排他一字不得。
又曰：仁者！如今事不獲已，教我抑下多少威光，苦口相勸，百千方便，道如此如彼，共相知聞，盡成顛倒知見，將此喉咽唇吻，只成得個野狐精業謾汝，我還肯麼？只如今有過無過，唯我自知，汝又爭得會？若是恁麼人出頭來，甘伏呵責。夫為人師匠，大不容易，須是善知識始得。我如今恁麼道，方便助汝，猶尚不能覯得，可中渾舉宗乘，是汝向什麼處措手？還會麼？四十九年是方便，只如靈山會上有百千眾，唯有迦葉一人親聞，余皆不聞。汝道聞底事作麼生？不可道如來無說說，迦葉不聞聞，便當得否？不可是汝修因成果、福智莊嚴底事。知麼？且道吾有正法眼藏付囑大迦葉，我道猶如話月；曹谿豎拂，還同指月。所以道：大唐國內宗乘，未有一人舉唱。設有一人舉唱，盡大地人失卻性命，無孔鐵鎚相似，一時亡鋒結舌去。汝諸人賴我不惜身命，共汝顛倒知見，隨汝狂意，方有申問處。我若不共汝與麼知聞去，汝向什麼處得見我？會麼？大難！大難！
備疾大法難舉，罕遇上根學者，依語生解，隨照失宗，乃示綱宗三句，曰：第一句，且自承當，現成具足，盡十方世界，更無他故，只是仁者，更教誰見誰聞？都來是汝心王所為，全成不動智，只欠自承當，渙
修、洪進自漳州抵湖外，將發而雨，谿壯不可濟，顧城隅有古寺，解包休于門下。雨不止，入堂，有老僧坐地鑪，見益而曰：此行何之？
曰：行腳去。
又問：如何是行腳事？
對曰：不知。
曰：不知最親。益疑之。
三人者附火，舉肇公語，至天地與我同根處，老僧又曰：山河大地與自己，是同是別？
益曰：同。
琛豎兩指，熟視曰：兩個。即起去。
益大驚，周行廊廡，讀字額曰：石山地藏。顧語修輩曰：此老琛禪師也。意欲留止，語未卒，琛又至。
雨已止，業已成行，琛送之，問曰：上座尋常說三界唯心。乃指庭下石曰：此石在心內？在心外？
益曰：在心內。
琛笑曰：行腳人著甚來由，安塊石在心頭耶？益無以對之，乃俱求決擇，尋皆出世。
益住臨川崇壽，僧子方者問曰：公久親長慶，乃嗣地藏，何意哉？
益曰：以不解長慶說萬象之中獨露身故。子方舉拂子示之。
益曰：撥萬象？不撥萬象？
子方曰：不撥萬象。
益曰：獨露身？
子方曰：撥萬象。
益云：萬象之中？
子方於是悟旨，嘆曰：我幾枉度此生！
益謂門弟子曰：趙州曰：莫費力也！大好言語，何不仍舊去？世間法尚有門，佛法豈無門？自是不仍舊，故諸佛諸祖秪於仍舊中得，如初夜鐘，不見有絲毫異，得與麼恰好，聞時無一聲子鬧。何以故？為及時節。無心曰死，且不是死，止於一切，只為不仍舊。忽然非次聞時，諸人盡驚愕道：鐘子怪鳴也。且如今日道孟夏漸熱則不可，方隔一日，能校多少？向五月一日道便成賺。須知校絲發不得，於方便中向上座道不是時，蓋為賺，所以不仍舊。寶公曰：暫時自肯不追尋，歷劫何曾異今日？還會麼？今日只是塵劫。但著衣吃飯，行住坐臥，晨參暮請，一切仍舊，便為無事人也。
又曰：見道為本，明道為功，便能得大智慧力。若未得如此，三界可愛底事直教去盡，才有纖毫，還應未可。只如汝輩睡時，不瞋便喜，此是三界昏亂習熟境界，不惺惺便昏亂，蓋緣汝輩雜亂所致。古人謂之夾幻，金即是真，其如鑛何？若覷得徹骨徹髓，是汝輩力；脫未能如是，觀察他什麼樓臺殿閣。諸圣未必長把卻汝手，汝未必依而行之，古今如此也。
又曰：出家兒但隨時及節便得，寒即寒，熱即熱。欲識佛性義，當觀時節因緣。古今方便不少，石頭初看肇論，至會萬物為己者，其唯圣人乎，則曰：圣人無己，靡所不己。乃作參同契，首言：竺土大僊。無過此語也，中間亦只尋常說話。夫欲會萬物為自己去，蓋盡大地無一法可見。已而又囑曰：光陰莫虛度。所以告汝輩，但隨時及節便得。若也移時失候，即虛度光陰，於非色中作色解。於非色作色解，即是移時失候。且道色作非色解，還當得否？若與麼會，便是沒交涉，正是癡狂兩頭走，有什麼用處？但守分過時好。
嘗指竹問僧曰：還見麼？
曰：見。
益曰：竹來眼？眼到竹邊？
曰：總不與麼。
益笑曰：死急作麼？有偈曰：
三界唯心，萬法唯識。
唯識唯心，眼聲耳色。
色不到耳，聲何觸眼？
眼色耳聲，萬法成辦。
萬法匪緣，豈觀如幻？
大地山河，誰堅誰變？
周顯德五年戊午七月十七日示疾，李國主駕至，慰問甚勤。閏月望，剃發沐浴，辭眾訖，跏趺而化，顏貌久而如生，閱世七十有四，坐五十有四夏。公卿李建勳已下素服，奉全身于江寧丹陽鄉建塔。謚大法眼禪師。
贊曰：玄沙論三句，初無金、銀、銅輪之語，不然，殆與教乘何異哉？琛公精深廣大，唯以直下便見。擬成剩法為要，非三句所能管攝也。益以仍舊自處，以絕滲漏句為物，頗事邊幅。而永明乃其的孫，豈所謂深山大澤，龍蛇所由生者耶？