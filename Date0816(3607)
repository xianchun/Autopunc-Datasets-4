民國八年歲次己未古六月初四日進院，主席陞座，師拈香云：此一瓣香，色空不二，性相圓明，端為祝延十方佛祖、諸大菩薩，伏愿風調雨順，國泰民安。此一瓣香，未生前畔，信手拈來，供養合郡人民、檀那護法，伏愿壽等天齊，福如海廣。此一瓣香，非生非滅，不圣不凡，專伸供養高旻堂上過去諸祖老和尚，伏愿常寂光中，圓明納受。此一瓣香，紅爐煉出，大冶淘溶，懷中拈出，敬伸供養楚公太老和尚、明公老和尚，用酬法乳之恩。歛衣就座，拈拄杖云：炎風烈烈，酷日薰薰，不萌枝上花開，木馬慢行驟快。且道潑天門戶，誰力承當？全仗諸佛龍天護佑，兩序首眾扶持。即今據此室，行斯令，伏愿萸灣今復始，道海自是享清平。雖然如是，即今主席陞座一句作麼生道？將此身心奉塵剎，是則名為報佛恩。下座。
解夏，師拈拄杖云：祝融峰過又孤峰，大地秋回一葉中，衲子思惟心下事，繩頭把住苦加工。且道七月已過，八月未來，解夏一句作甚安排？莫謂目前無一事，能知熱者是阿誰？知之一字，任是佛祖也須難識，識得即同凡夫。試問諸上座可委悉麼？良久，卓拄杖云：若會個中理趣，直使身心不及處，圣凡不到處薦取始得。不然，切在般若堂中，高掛衣囊，以悟為期，少有相應分。雖然如是，即今解夏陞座一句作麼生道？笑天獅子連毛嚼，過海泥牛帶角吞，若問此中真妙意，秋風雨後又天晴。下座。
貼單，師拈單條云：宗門一事泯相絕形，本來面目無垢無痕。今則聞其聲有響，見其相有名，分明薦取，何用追尋？其或不然，般若堂內，暫列東西。云：貼。
結制，師拈拄杖云：歸心衲子至斯時，放下全身魯若癡，萬慮勤空無一事，如來大法漫須融。且道紅焰添柴，火光大燒空界，藏身無處，直使爍破皮膚，佛祖安身無地，眾生命在須臾，煆煉之功，何莫大焉？試問諸人即今站在甚麼處呢？良久，卓拄杖云：參禪的這個人，一任逍遙法外，熱氣也未沾著。雖然如是，即今結制陞座一句作麼生道？火滅灰飛未是功，全憑心地做工夫，一朝爍破娘生面，十方佛祖體皆同。下座。
起七，師執香板云：痛念生死，一心打七。從今向後，各自努力。摸著鼻孔，遮天蓋地。云：起。
解七，師執法幢云：七七禪功畢，迷悟俱不立，杲日歷明明，大地黑如漆，明暗兩蠲除，本來面的的。雖然如是，即今解七後又作麼生？以竹篦點地云：上殿莫隨空寂去，過堂多審味中知，他日泥牛能吃草，翻身來去未生時。云：解。
佛成道日，師拈拄杖云：雪山一片白如銀，洞內修行冷未侵，不是鵲巢常灌頂，蘆芽穿膝縛全身。莫是一坐六年，腿子疼得難受，一鼓起身外望長空，忽被明星換卻眼珠，回頭一覺，不但無人，直許無我，仔細看來，大似鄉下農人酒醉醒時前後語言矛盾，試問諸人可委悉麼？良久，卓拄杖云：奇哉三嘆渾無事，一段清光帶月紅。雖然如是，即今如來成道良辰慶贊一句作麼生道？滿天星斗明如晝，半點寒輝耀古今。下座。
除夕，師拈拄杖云：臘月三十到來，人人有筆欠賬，絲毫不漏，任你本事再大，蓋世英雄，世智辯聰，能講會說，直是進退為難。到此關頭，能不被閻羅老子捉去，山僧敢保無一人做到。試問諸仁作恁麼備辦去呢？良久，卓拄杖云：門外四時常轉變，本來無欠亦無余，十方法界難回避，一道寒光爍太虛。雖然如是，即今除夕一句作麼生道？識得天天是好天，寸香金斗豈徒然？爆竹一聲除舊歲，春風依舊送新年。下座。
民國九年元旦日，師執香云：此一瓣香，非凡非圣，離色離空，無影樹下長成，般若堂中拈出，伏愿國泰民安，風調雨順。此一瓣香，根盤劫外，葉覆寰中，信手拈來，專伸供養十方佛祖、諸大菩薩，伏愿法門永固，禪道遐昌。此一瓣香，無生無滅，非古非今，懷中拈出，虔誠供養太老和尚、老和尚、兩序首領、合院大眾，伏愿福壽咸亨，身心俱泰。歛衣就座，執如意云：這枝如意，亘古不迷，在在處處，步步不離。諸仁可委悉麼？若也會得，行居坐臥，動轉施為，皆在如意中如意。雖然如是，即今元旦良辰慶贊一句又作麼生？舉如意云：堯天普慶正元旦，舜日光輝亘大地春。下座。
解制，師拈拄杖云：綠草青青滿地愁，愁殺石人面帶憂，等閑識得東風後，三叉流水不流舟。且道高掛鉢囊之禪人，蒲團暖坐之道者，頓忘歲月，不計身心，五臺山之文殊，雖大智而難識他；前後寺之普陀，雖大悲而難窺見。即今佛不識得，祖未看著，試問諸人見何朕兆呢？良久，卓拄杖云：丈六金身未是身，真身無我亦無人，會得此中端的意，久居道海莫他尋。雖然如是，即今解制陞座一句作麼生道？莫將意識會，免負祖師心。下座。
佛誕日，師拈拄杖云：時將四月八，皇宮降悉達，正眼老云門，遺囑平天下。未生以前，無生佛可立，非凡圣可名；既生以後，上有佛道可成，下有眾生可度，皆由十界之別。一念之殊，六道昇沈，諸佛往返。如是護明菩薩下兜率，入母胎，右脅降生，八相成道。且道世尊未離兜率以先，未出母胎以前，可委悉麼？良久，卓拄杖云：如斯會得，古釋迦、今釋迦、各各釋迦；其或不然，但看年年四月八。雖然如是，即今佛誕良辰慶贊一句作麼生道？窮透生前無生處，上天下地獨稱尊，菩提樹下成多事，報恩尤是受恩人。下座。
結夏，師拈拄杖云：九旬禁足，三月安居，截斷青草，大犯律虞。蚊蟲說法，知音者少；虱蚤行腳，迷路者多。念未動以前，身非我有，是真禁足；心既生以後，識由妄動，是真傷生。且道畢竟是身動者名傷生？是心靜者為護生呢？良久，卓拄杖云：山僧不惜話墮，傍通一線。古德云：護生須用殺，殺盡好安居。諸人對此一殺字，切莫錯會意。雖然如是，即今結夏陞座一句又作麼生？良久，云：任是昆蟲成遍地，莫將有念護他生。一喝，云：妙樹罪過。下座。
解夏，師拈拄杖云：暑退涼生葉落秋，孤峰頂上少優游，撒手全歸無我地，未生那畔始同儔。且道九旬日中摩裙擦褲，受盡多般勤苦。試問諸人腳跟下事，可能委悉麼？良久，卓拄杖云：若能檢點得出，正好萸灣吃棒；其或不然，好將娘生面目安置道海堂中，日久年深，細加參究，許有相應分。雖然如是，即今解夏一句作麼生道？歲月蹉跎猛力追，久之參究莫稍違，炎涼快若空飛電，不了當人實慘悲。下座。
貼單，師拈單條云：兩序芳名在一舉中，十方佛祖在一念中，因舉有念，舉念即成法界，無念不舉，不舉則凡圣全乖。試看念未舉時，有何彼此呢？今既貼單，謹分次第。云：貼。
結制，師拈拄杖云：爐韝宏開道海中，圣凡煆煉火飛紅，任是銅頭鐵額漢，不勞彈指見真空。且道萸灣結制，不了生死，不求涅盤，但向各人腳跟下行去，直須向山窮水盡去，萬刃懸崖去，一念萬年去，於斯可稱本分衲僧。試問這一去字作何商量呢？良久，卓拄杖云：若能會得，三千里外覓知音，不動腳跟全體是；其或不然，切在選佛場中朝參暮究，一旦豁然，始有相應分。雖然如是，即今結制一句作麼生道？帶角泥牛行海底，抱兒石虎守崖前。下座。
起七，師執香板云：棒喝交馳吼似雷，萸灣高樹選佛期，十方佛祖齊擁護，塵氛掃蕩顯真機。以香板點地云：起。
解七，師拈法幢云：七七圓滿大冶場，圣凡情盡絕商量，百尺竿頭重進步，本來面目露當陽。擬議思量卜度，恰似好肉剜瘡，祗貴豁然會去，生佛迷悟俱忘。從事，則磚石瓦礫生光；入理，則虛空大地難藏。且道作麼生隨眾去呢？良久，以法幢點地云：一期努力禪難透，半滴何曾免舊殃？上殿莫隨聲色去，過堂休識菜根香。云：解。
佛成道日，師拈拄杖云：雪崖苦行二三年，忽睹明星臘八間，莫謂三更能悟道，孰知日午也星天？釋迦老子過去久矣，帶累後代兒孫思恩不了。咦！恩大難酬，悟則生佛不立，他自何存？高旻則不然，太平皆是妄想，不生亦是執著，了得智慧不外愚癡，德相何分色相？此一關頭，直饒諸佛視之不見，歷代諸祖聽之不聞，非凡圣所關，色空所及。諸仁可委悉麼？良久，卓拄杖云：若這檢點不出，此事切莫草草。雖然如是，即今世尊成道良辰慶贊一句又作麼生？震威一喝，云：是事若無如是眼，宗門那得到於今？下座。
除夕，師拈拄杖云：年殘月畢日將終，緊把繩頭莫放松，臨末稍間須努力，春回滿地落花紅。一年將盡處、禪功深密處、萬刃懸崖處、山窮水盡處，且道作恁麼回互呢？良久，卓拄杖云：沒踪跡處無能識，一句能超威音世，轉功就位密相逢，依舊還他年未至。雖然如是，即今除夕一句作麼生道？算來算去是真奇，朕跡毫無莫謂迷，爆竹聲聲辭舊年，燈燭煌煌迎新歲。下座。
民國十年元旦日，師拈香云：此一瓣香，兩儀未判，一氣才分，爇向爐中，端為祝延十方佛祖、諸大菩薩，伏愿佛日增輝，法輪常轉。此一瓣香，聚為寶蓋，散作慈云，至誠奉上，恭維合國護法、諸大檀那，伏愿福同海廣，壽若山高。此一瓣香，諸佛未見其始，眾生未見其終，信手拈出，供養西天東土歷代祖師、本寺開山諸祖老和尚，伏愿河清海晏，共樂昇平。此一瓣香，非愚非智，無響無形，懷中拈出，供養楚公太老和尚及兩序首領、合院大眾，伏愿福壽咸增，吉祥如意。歛衣就座，執如意云：塵塵三昧，事事圓融，萬類安和，全國吉慶。且道衲僧分中有何勝處呢？良久，卓拄杖云：吞卻棘栗蓬，透過金剛圈，舒身天地外，自在樂斯年。雖然如是，即今慶賀新禧一句又作麼生？舉如意云：元正啟祚，萬國安平，伏維大眾起居福臨。下座。
解制，師拈拄杖云：風從香過來春，化日光天耀古天，元旦元宵從此去，長空燈月照禪心。且道南天臺、北五臺在汝眉尖上，作恁麼行腳去；華嚴經、大乘論在汝毛孔中，作何聽講去呢？諸仁可委悉麼？良久，卓拄杖云：若這會得，坐禪也是朝山，入定亦是聽講；其或不然，切莫動著腳跟，動則恐逐浪隨波去，險！險！雖然如是，即今解制一句又作麼生？以拄杖橫空云：狂心歇是菩提場，仔細參尋莫暫忘。拄杖橫挑元宵月，燈光礫破嶺頭香。下座。
佛誕日，師拈拄杖云：今朝四月八，摩耶生悉達，識破娘生面，拈卻眼中花。若世尊不出母胎，亦免云門遭打殺之過；既下兜率，直使趙州有不喜聞之愆。痛哉如來！三祗劫內歷苦修行，為眾生苦，發如是心，今被二老漢捉敗，未審過在甚麼處？諸人可委悉麼？良久，卓拄杖云：若這會得，方知右脅降生，金盆沐浴宗趣；其或不然，莫負如來出世一番好心在。雖然如是，即今佛誕良辰慶贊一句作麼生道？飲水思源成底事，迷真逐妄漫相親，深恩莫大我佛恩，粉骨碎身難酬盡。下座。
結夏，師拈拄杖云：清和月令，結夏事宜，安居守制，九旬為期。且道禁足，然足未嘗不動。若不動足，則日用中似成枯槁；若動足，則大違佛制。究竟如何委悉呢？諸仁可會麼？良久，卓拄杖云：若這薦得，蚊蟲虱蚤即是未來諸佛，地水火風亦是先佛故體；其或不然，護生先必護念，動念定是傷生。雖然如是，即今結夏一句作麼生道？腳跟未動，生佛何分？既見生靈，且莫動步。下座。
解夏，師拈拄杖云：結卻彌勒布袋，放開釋迦規繩，亦任鼻孔撩天，亦任腳跟點地，行也清風瀟灑，住也秋天皎潔，直通頂門一關，諸佛難以辨別，殿角風生秋夜月，微涼若識意誵誐起一手，打得我成了泥巴，復將我泥巴置於穢處，世有此理否？此個送命的習慣，錯誤太久，忘卻又深，誰能了解蠢動含靈皆我過去父母，又是未來諸佛？滿大地人恐難真信，不足深怪。我修行人尚不孝敬，有情無情實深怪汝。試問諸仁可會麼？良久，卓拄杖云：古有大孝心人，腳不敢踩地，若踩深，恐地疼，此許是行人禁足。雖然如是，即今結夏陞座一句又作麼生？卓拄杖云：識得護生人，必先護住地。擲杖，下座。
解夏，師拈拄杖云：彌勒布袋，大能裝虛空，小能裝布袋。有不懂者問曰：如此，這位大胆羅漢置身何處？識者答曰：天不能蓋，地不能載，各人腦後安身，眉毛稍中立命。試問諸仁可委悉麼？良久，卓拄杖云：落葉梧桐知端的，涼來熱去會當機。不識其中真奧義，笑煞大殿老牟尼。雖然如是，即今解夏一句又作麼生？卓拄杖云：金風殿角微涼後，長連床下急如飛，快將家事揚他去，萸灣道海轉身歸。擲杖，下座。
貼單，師拈單條云：宗門下事，不立語言文字，直指見性成佛。今日山僧雙手捧起這包紙條，是文字耶？是名字乎？離言語外，試道一句看，道得出，許你榜上題名；道不出，只準舌掛壁上。諸人可會麼？不會，舉眼細看，切莫說我在這。云：貼。
結制，師拈拄杖云：小陽十月正開爐，衲子紛紛午夜愁，紅火奔騰全身下，皮膚脫落沒來由。且道到此佛救你不得，祖喚不回頭，一任火滅灰飛，未是宗門種草。必在大冶烈火焰中忙參佛是誰念的，久之煆煉，不容間歇，翻過身來，一腳蹋倒爐韝，兩手抓住鐵椎，虛空打得成粉，佛祖錘得成灰，始有個入處。試問諸仁可會麼？良久，卓拄杖云：無始窠巢，幸遇今朝徹底脫落眼上眉毛。雖然如是，即今結制一句又作麼生？卓拄杖云：萬仞峰頭直上，絕後頓爾還蘇。擲杖，下座。
起七，師執香板云：電奔雷掣未為奇，翻轉虛空與地齊，怕得泥牛忙叫吼，山僧努力奮揚眉。擒住佛，捉住祖，山門石獅駭得抖。猛著力，莫稍松，跳出牢關稱好手。云：起。
佛成道日，師拈拄杖云：寒巖古洞一枯僧，大夜冥冥看見星，一睹通身脫落盡，直饒大地也全身。大好釋迦老子也苦了六年，若不是這點小星遮遮面孔，險些黑到今天，打燈籠也找不著一個高旻。諸人可會麼？良久，卓拄杖云：迦葉佛後，古今言悟道者，皆以雪山為首創，悶坐多時，只是工夫成片，一開大悟，即云三嘆奇哉！且道如不知我，豈認得他？雖然如是，即今世尊成道良辰慶贊一句又作麼生？卓拄杖云：若人識得心，黃土也黃金。妄想與執著，非假亦非真。擲杖，下座。
解七，師拈竹篦云：十七將圓道未圓，仍須努力猛精參。用念佛是誰走路，用不明白處吃茶，一旦磕著未生鼻孔，始知悟道不在七中。雖然未離禪堂一步，自此放心吃飯也得，過堂也得，緊緊照顧腳下。云：解。除夕，師拈拄杖云：一人了，一生也了，一世也了，一年也了，還有不了者，出來與山僧相見。會中有孟八郎漢大聲道：眾生未生以前，諸佛未成以先，了個甚麼？大眾高著眼，非細事。試問諸人可會麼？良久，卓拄杖云：今日不會，直到晚上小鬼拖去，不必害怕，等我過了臘月三十夜再向汝道。雖然如是，即今除夕一句又作麼生？卓拄杖云：嶺梅花放香難住，長空爆竹響何長？大了道人忘歲月，不妨年去又來年。擲杖，下座。
一九四九年元旦，老和尚陞座法語。師拈香云：此一瓣香，栴檀海岸，爐爇名香，供養十方佛祖、諸大菩薩，伏愿民安國泰，內外和平。此一瓣香，道貫天地，德逾三光，供養合郡人民、檀那護法，伏愿壽算須彌，福如大海。此一瓣香，紅爐煉出，信手拈來，供養高旻堂上過去諸祖老和尚及現前兩序首領、合院大眾，伏愿事理并融，福慧兼備。歛衣就座，執如意云：新年面目喜揚揚，盡是當前假鬧忙。本分衲僧無一事，笑他春柳也添芳。且道有情有心隨情轉，無情無意樂清涼。雖然如是，即今元旦良辰慶贊一句又作麼生？舉如意云：若不於中起分別，是故此處最吉祥，迎喜神去。
解制，師拈拄杖云：春梅初放香芳馥，望到元宵月正圓，莫謂韶光無意義，滿天融日喜團團。且道衲僧腳下事與時俱進，與道俱增，忽有三家村老農夫大喊道：燈籠上天騰空去，露柱在地猛相追。仔細看來，原是宗門分內事。試問諸人可委悉麼？良久，卓拄杖云：橫挑棘栗蓬，不用雙腳步，直到萬山時，頭頭皆是刺。雖然如是，即今解制陞座一句又作麼生？卓拄杖云：門之草久未芟，出門一見草成山，從今舉足歸無處，頓掀濁海永心安。擲杖，下座。
佛誕日，師拈拄杖云：如來未出世，大地歷明明；我佛將生時，人間聲唧唧。且道悉達太子過在什麼處？若云無過，趙州、云門遞相指責此一大事。據山僧看來，不但瞿曇有過，直饒趙云諸老，過過瞿曇。試問諸人作恁麼領會呢？良久，卓拄杖云：千佛萬祖，過從生有，佛既不生，祖何曾有？雖然如是，即今佛誕良辰慶贊一句又作麼生？卓拄杖云：三千世界慈悲父，任揚任抑總慈悲，粉骨碎身酬難盡，兒孫代代續傳燈。擲杖，下座。
結夏，師拈拄杖云：禁足一事，無非愛護生靈，真護生者，唯佛一人。何以故？佛行路時，離地四寸，何傷生之有？波離大德，制戒導者，惜乎只知治標，不能治本。治本者何？當知生由心起，果先治心，生從何有？是真制戒。雖然，也只一半在。試問諸人可會麼？良久，卓拄杖云：學得烏龜能藏六，誰知又被鳥吞肉？看來何處好安身？打破生前真禁足。雖然如是，即今結夏一句又作麼生？卓拄杖云：踢磚石，拔青草，尚是傷生。只有安居，手腳俱禁，猶較些子結夏。擲杖，下座。
解夏，師拈拄杖云：祝融神是管炎天，一遇清風隱入山，驚動梧桐葉落後，秋蟬處處喊皇天。且道夏去冬來，衲子分內事當有重大檢點，一任腳跟點地，尚須鼻孔撩天。倘若石火電光，捕風捉影以為奇特，終難逃過閻羅手中一根麻繩，一拖就去，好害怕，趕急置身道海苦去。諸人可會麼？良久，卓拄杖云：苦他三十年不悟，與生死拚命去，始有相應分。雖然如是，即今解夏陞座一句又作麼生？卓拄杖云：工夫用到成佛後，奮勇精進緊加參。擲杖，下座。
貼單，師拈單條云：十世古今三千佛祖、有情無情悉在許，高旻今日拈來舉示大眾，試問紅的是紙，黑的是墨，妙處在什麼處呢？一喝，云：雖然和盤掇出，只須北斗面南觀始得，諸仁高著眼看。云：貼。
結制，師拈拄杖云：風寒冷小陽，籬邊菊萎黃，芙蓉花似錦，愁帶一身霜。且道萬籟消聲，紅爐將暖，有志衲子應向千佛不住之處住，萬祖難行之處行，并不可向言句中取，亦不可向無言句中求，果是過量漢子始有相應分。試問諸仁可會麼？良久，卓拄杖云：大冶爐中，佛祖也須害怕；銅頭鐵額，霎時頓爾消熔。雖然如是，即今結制陞座一句又作麼生？卓拄杖云：金烏叫落天邊月，木馬常嘶嶺外風，個中妙意難領會，久沈道海頓忘歸。擲杖，下座。
起七，師執香板云：露地白牛角，入海烏龜毛，獨怕石獅吼，聞聲空外逃。且道選佛場開，紅爐焰烈，不顧危亡參去，自有大轉身來。云：起。
佛成道日，師拈拄杖云：人人有個佛，勝比釋迦尊，執迷而忘返，錯認定盤星。且道古釋迦、今釋迦、人人釋迦、草木釋迦、磚頭釋迦，試問弄這多釋迦，究是贊釋迦，還是謗釋迦？諸人可會麼？良久，卓拄杖云：回光返照成余事，參禪一句也嫌多。若不承當如是意，長空皓月奈如何？雖然如是，即今世尊成道良辰慶贊一句又作麼生？卓拄杖云：瞿曇離冷洞，笑落一天星，三嘆奇哉後，酬唱到而今。擲杖，下座。
解七，師拈竹篦云：十七事圓理未圓，何能放過好時間？一念不存如死漢，悟來早已破三玄。諸仁會則穿衣吃飯；不會，上殿過堂大須仔細。以竹篦擊地云：解。
除夕，師拈拄杖云：此一年字，義意幽深，生活很笨，略曰一時與一劫皆以年為本位。不過年，不但無年，更可無劫。了者能忘劫，不了者難忘年。達道者流，置塵劫於度外，隨歲月以蹉跎，誠分內事。試問諸人：閻羅老子主世存亡，任何人難逃他手，人尚不信，且看今夜正是臘月三十晚上到來，諸人作恁麼商量，能免否？良久，卓拄杖云：梅花與雪花并舞，舊年與新年共行。怕過年者憂，喜過年者幸。雖然如是，即今除夕陞座一句又作麼生？卓拄杖云：一聲爆竹迎新歲，萬盞明燈送舊年。擲杖，下座。
一九五年元旦，老和尚陞座法語。師拈香云：此一瓣香，水窮其源，木究其根，烟從眼有，香由鼻生，供養十方佛祖、諸大菩薩，伏愿萬象更新，一元復始。此一瓣香，兩儀定位，日月長明，供養合郡人民、檀那護法，伏愿風調雨順，海晏河清。此一瓣香，非心非物，即定即慧，供養高旻堂上過去諸祖老和尚暨現前首領、合院大眾，伏愿道高德重，見正理深。歛衣就座，執如意云：我歲整七十，今年三十九，大道本無分，同歡新歲首。大眾若作佛法會，誠是圓根頓器。且道不作佛法會如何？直云三千金世界，一道樂忘懷。水深魚自快，火熱暖將來。大眾迎喜神去。
解制，師拈拄杖云：元宵燈月喜重重，枯嶺寒梅片片紅，達道者流忘樂境，不明依舊大千同。且道腳跟穩固，志愿深宏，見山不被山遷，觀水不被水轉的漢子，許是宗門種草。不然，從群逐眾，大忘我佛遺囑，可乎？試問諸仁可會麼？良久，卓拄杖云：荊棘叢中動腳難，換卻娘生舊衣衫。最上法門街熱鬧，歸來尤勝涅盤山。雖然如是，即今解制陞座一句又作麼生？卓拄杖云：謹守陳規莫慢忘，諸佛圣戒作衣裳。土面灰頭全不顧，心參疑處悟真常。擲杖，下座。
佛誕日，師拈拄杖云：世間最苦，莫過於眾生；最能除苦，莫過於諸佛。任何離苦得樂，只此一生，多則再生。獨我佛出世，為眾生苦，降生王宮，至稍成年，出家悟道，坐大道塲，普利法界。人天受度者，不但苦不可得，樂亦不可有，不但生不存，佛亦不存。試問諸仁作恁麼委悉呢？良久，卓拄杖云：我佛生時，即云天上天下，唯我獨尊，其尊貴若此。雖然如是，即今佛誕良辰慶贊一句又作麼生？卓拄杖云：苦樂雙忘後，佛不奈我何。擲杖，下座。
結夏，師拈拄杖云：有人手捧一個死蝦蟆，請我說皈依，山僧即與說之。又一人曰：救死不如救生。言未畢，山僧即掩彼口。彼嫌悶，曰：咄！我云：是真救生。此則公案，制戒之優波離尊者尚屬茫然，汝等諸仁向什麼處開口？試問大眾可會麼？良久，卓拄杖云：要知佛本非佛，非生莫佛，故云護生即是護佛。雖然如是，即今結夏陞座一句又作麼生？卓拄杖云：能護世間生，只是治標；若護心中生，方稱治本。標本俱治者，是真結夏。擲杖，下座。
解夏，師拈拄杖云：梧葉飛飛已報秋，涼風吹落暑人愁，祝融神已歸山去，滿空大地一塵收。且道不被炎涼所轉的人，會中如有，請出來相見。等候多時，一點語氣也沒有，莫是閉口真言能酬唱否？山僧傍通一線道，熱時熱煞人，冷時冷煞人。試問諸仁可會麼？良久，卓拄杖云：閑挑棘栗蓬，千山萬山去，偶遇無口僧，大說無生句。雖然如是，即今解夏一句又作麼生？卓拄杖云：大笑彌勒布袋，十字街頭化齋，人喊大肚羅漢，我笑彌勒癡呆。擲杖，下座。
貼單，師捧單條云：南北東西四望空，各各收歸我掌中，撒手一進懸崖處，脫體全真映紙紅。試問諸人貼單後作麼生行履呢？大眾多看腳下。云：貼。
結制，師拈拄杖云：山僧一日在亂瓦堆中拾得一個無底的爐韝，舉向人天眾前，竟無識者，盡皆罔措。山僧抱氣不平，即震威大喊曰：諸佛見之，魂飛天外；列祖聞之，胆落心驚。其他何足道耶？試問諸仁可委悉麼？良久，卓拄杖云：超生脫死之功，轉凡成圣之德，皆從此大冶火光中流出。雖然如是，即今結制一句又作麼生？卓拄杖云：迦葉剎竿，人人責任，共手扶起，輝天監地。擲杖，下座。
起七，師執香板云：雷奔電掣，加助紅爐火焰，置身奮勇，豁開空外虛空。執金剛鞭，打開腦後，成無師智，灼破生前。望大眾更進一步看。云：起。
佛成道日，師拈拄杖云：老胡六年睡覺，半夜觀天，忽睹長空星光落地，打失娘生鼻孔，抹著最初面目，大喊道：吃了妄想執著的苦，再不敢大意，否則智慧德相將無出處。試問諸人可會麼？良久，卓拄杖云：寸草微塵，盡是我佛身相；涕唾掉背，無非妙契真如。雖然如是，即今如來成道良辰慶贊一句又作麼生？卓拄杖云：長空夜靜，朗朗明星，瞿曇一見，大地黃金。擲杖，下座。
解七，師拈竹篦云：十七殊功，超今超古；二時精密，忘我忘人。擒閻老胡須，奪阿傍鐵練，舉目無親，生佛不住，只身孤詣，有我皆非。試問諸仁解七後得入處麼？上殿過堂切莫放過。以竹篦擊地云：解。
除夕，師拈拄杖云：朝既不除，何用除夕？此事大有人疑問。不然趕向閻羅老子殿前討個消息，可以除疑。山僧急忙解答曰：一年過到冬天，天天吃飯，可有問題麼？如有，快到道海堂中，躲在真疑禪上，久之得個捉閻王本事，許無他過。試問諸人可會麼？良久，卓拄杖云：有禪參者胆大，無工夫者心虛。雖然如是，即今除夕陞座一句又作麼生？卓拄杖云：紅梅白雪同舞，爆竹燈火齊伸，嚇得小鬼喊皇天，各人飯債又加年。擲杖，下座。
一九五一年元旦，老和尚陞座法語。師拈香云：此一瓣香，有體有用，無欠無余，供養十方佛祖、諸大菩薩，伏愿世界和平，人民樂業。此一瓣香，萬象更新，一元復始，供養合郡人民、檀那護法，伏愿福壽綿長，吉祥如意。此一瓣香，見聞無礙，事理圓融，供養高旻堂上過去諸祖老和尚及現前首領、合院大眾，伏愿久沈道海，獨辦己躬。歛衣就座，執如意云：年四十，僧七一，誰大誰小？可能辨別麼？有答曰：移歲月於他方，置我人於度外。偶遇孟八郎笑曰：大用葛藤作麼？諸人可會麼？不會，大眾一同到山門外迎喜神去。
解制，師拈拄杖云：萬家燈火燭元宵，綠女紅男喜欲狂，一視同仁平等地，缽盂何處不分光？且道猛志衲僧，有佛處切莫住，無佛處急走過。試問諸人作恁麼委悉呢？良久，卓拄杖云：望大眾向觸途成滯處勤勞，往動腳皆非邊生產，大作農禪生活，始有安身愿望。雖然如是，即今解制陞座一句又作麼生？卓拄杖云：趕緊高掛衣囊，快辦未生前事，不可一人空過，那能片刻安閑？擲杖，下座。
任班首職，為云水堂武道士封龕，拈封條云：道果圓成樂性天，玄門直入禮金仙。士人自有沖霄志，劫外風光徧大千。恭維本寺云水堂圓寂道士武公云友，悲乎黃冠懶戴，羽服忘披！一旦逍遙，絕人我相。且道這點逍遙有何可比麼？直饒老君有口說不到，玉皇有腳行不到。若也不被枯木樁絆倒者，親到如是。親到甚麼處呢？良久，云：從此不關門外月，銜花野鳥任迷蹤。云：封。拈拄杖云：踏翻生死海，踢倒蓬萊山，放步乾坤外，悠游宇宙間。云：起。執火炬云：平生事業總成空，盡此身歸火宅中，解脫塲中真面目，萬別千差一貫通。云：燒。
任班首職，為妙秀禪人入塔：妙高峰之頂，無人可到；無縫塔之門，有我難開。任爾使盡心機，不惜身命，終莫能及。若能將平生專修禪業良因，仰仗中天教主慈光攝受，往生兜率天中，不來拋頭露面。但能如是，即今轉大地為浮圖，轉浮圖為自己，來不動足，去不移身，秀上座已得安身立命也，即此洪恩，當何報答呢？良久，以拄杖指骨云：將此身心奉塵剎，是則名為報佛恩。云：入。
任班首職，為教宗師舉火，拈封條云：教外別傳之旨，成佛作祖之基，宗風徹底掀揚，吹入涅盤堂上。恭維本寺圓寂燒香教宗禪人，念二出俗家，念九出僧家，從此兩家坐斷，一門不入。自無始劫來造下這八十斤的一副冤枉擔子，即今通身拋卻，直向無生國中，般若會上，仰叩牟尼教主、觀音地藏，大放慈光，哀憐攝受。且道無生國中作恁麼能去呢？良久，云：不思惡，不思善，單參佛是誰人念。參到一心心不住，方知生佛成一片。云：封。拈拄杖云：教宗！教宗！正念當胸，萬緣放下，無生路通，心花開放，大悟真宗。云：起。執火炬云：心光與火光，烈焰徧十方，爍破娘生面，參禮大法王。云：燒。
任班首職，為姜門劉氏善人封缸，拈封條云：蓮花開放徧大千，何分震旦與西乾？寂土故鄉人人有，步步頭頭大覺天。恭維形秉坤質，現色身而行化；志合天淵，遵佛命以皈從。了知身心如幻，浮世難堅，行持禮誦精勤，倏而頓歸寂滅。咦！本自不來此土，何言更生他方？既是有生，終還有滅。己靈覺性，常寂湛然，包含萬有，而不知萬有有生；洞徹十虛，而不知十虛有滅。且道生滅既無，連善人今在何處安身立命呢？良久，云：寒空明月浸江波，到處光華映碧蘿。不滅不生全體露，十方法界盡娑婆。云：封。拈拄杖云：山有崩裂，海有枯竭，母子之情，終有離別。慢步優游歸去也，姜門劉戶兩相拋。而今不做輪回夢，只走人間這一朝。云：起。執火炬云：荊棘林間行足易，烈焰光中轉眼難，難易兩邊俱不立，領取通紅火一團。云：燒。
任班首職，為二位上座入塔，過去無量劫以前，不多一點；未來無量劫以後，不少一點。正當現在無量劫中，這不多不少的一點，未知從何而有？且道前有已朽，後有不受，前後不有，將何去就？大小上座從這仔細審察看，若也會得，三世諸佛同歸方寸，歷代祖師把手共行；其或未然，即今作麼生安置呢？良久，卓拄杖云：且止無縫塔，努力苦修心，徹悟真如理，總皆貼骨親。云：入。
任班首職，秉拂，拈拄杖云：十方同聚選佛場，出格英雄志氣強，一舉手登空王令，含靈凡圣總歸降。十四日以前，眉在眼上；十四日以後，口在鼻下；正當十四日，如何剖析？若這檢點不出，即向三千里外問東君。且道東君即今在何處所？諸上座師可會麼？良久，卓拄杖云：縱饒會得，誠恐金中有色，必須大冶爐中重加煆煉，更使貴超劫外，光映大千；其或不然，直待明辰恭請和尚陞座特為拈出。若論妙樹，參疏學淺，業重障深，敢在諸上座前饒舌，無奈慈命難違，祗得酬時應節而已。雖然如是，即今奉命秉拂一句又作麼生？良久，云：猛利忘疲齊著力，直須打破太虛空。大地平沈非己事，豁然大悟體全同。下座。
任班首職，結夏小參，拈拄杖云：蚊蟲聲聲說妙法，虱蚤步步覓歸程，其中未識知音者，常將一手喪殘生。悲乎痛哉！須知身形有異，性體無殊，皆因一念之差，故有昇沈之別。即今九旬日內禁足安居，未知可有護生處麼？良久，云：若有能護生者，當知生是何物，護是何人。從這檢點得出，穿衣吃飯，一行一坐，不為分外；其或不然，養息嫌時短，止靜畏香長。更有上殿過堂，出入往返，交頭接耳，盡皆喪生害命。若保護生靈，自他俱利，全在一個疑情上，逼拶將去，不顧危亡，不分寒暑，一旦豁然，方不負一期結夏。雖然如是，即今奉命小參一句又作麼生？卓拄杖云：割肉餧鷹昔日事，舍身飼虎至今傳。下座。
任班首職，解夏小參，拈拄杖云：梧葉飄飄已報秋，石人不覺淚雙流，試問祝融歸何處？一段寒光帶月愁。昨天在廊檐下拾得個爛布袋，即今打開，漏出無量恒河沙世界、山河大地、草木叢林、天堂地獄、法界圣凡，忽被諸師一口吞卻，倏爾看來，覓舉腳處了不可得。且道諸師即今站在甚麼處呢？良久，云：若也會得，步步蹈著實地，頭頭頂戴真空；其或不然，切向念佛是誰句子上疑來疑去，疑到上不見有天，下不見有地，正疑不知有疑在。如此堅持綿密，一旦豁然，方知個事不從他得。雖然如是，即今奉命小參一句又作麼生？卓拄杖云：請諸師禮祖去，大防腳前有刺。下座。
為秉星書記入塔，師拈拄杖云：摩裙擦褲數十年，為道棲形於巿廛，從此皮膚脫落盡，無縫塔畔永安然。且道來時帶骨而來，去時脫骨而去，直饒無來無去時，這一布袋安置何處呢？山僧不妨指出，一點圓明爍太虛，塵塵剎剎總真如，了得娘生真面目，緣楊芳草也身軀。雖然如是，即今入塔一句又作麼生？以拄杖指骨云：身心寂滅後，骷髏粉碎時，安入無生地，凡圣莫能知。云：入。
為揚州城內張居士上堂，師拈拄杖云：萸灣修建平等齋，泥犁火侶也臨來，凡圣含靈同席饌，全憑心感理當然。且道十方虛空、水陸大地被山僧拄杖撥向他方世界，碎如微塵，試問四圣六凡、男女身相，安居何處呢？諸仁可委悉麼？良久，云：若能檢點得出，庶使山河大地正是諸佛法身，四圣六凡即是平等大供。識得，轉山河為自己，地無寸土；轉自己為大地，草木皆佛。雖然如是，今有揚城護法紹春居士來山為首，修建普利道場，上供諸佛，下及極苦，法會飯僧，良緣普結。誠能如是，亡者超昇樂土，存者福壽綿長。即今因齋慶贊一句又作麼生？善果良因皆自作，福田慧地莫他耕。下座。
為明朗禪師入塔，師執拄杖云：明道先須透本宗，了卻無為一貫通，朗然爍破娘生面，未生先覺體皆同。無縫塔畔無人住，大千沙界住無人，且道明朗上座即今居止何處呢？以拄杖擊骨云：有佛處切莫住，無佛處切莫住，無住之中，正好安身常住。云：入。
為奔牛塔院西方三圣天祖開光，師執筆云：三圣西來十萬程，只為親兒特步行，嗟嘆眾生難回轉，可憐處處現金身。觀音右侍，勢至左隨，彌陀教主好皈依，開顯慈光真面目，任是天慧也頭低。高旻開山初祖，國師嫡派兒孫，雍正簾前欽賜紫，圓明園內唱無生。正眼豁開，宏規大展，煞費苦心，為人為法，竟使宗風永振，大法全提。高旻裔孫，不肖來果，飲水尋源，知恩報德，三瓣信香，九誠頂禮，不能覿面相親，只得望顏而淚。試問諸人可見高旻開山第一代天慧徹祖麼？良久，以火筆畫圓相云：古面目，今面目，爍破娘生，還是本來面目。云：開。
為王靈官開光，師執筆云：菩薩應跡，示現神王，威靈赫赫鎮茅山，密化分身來斯地。手執金鞭，掃盡眾生惡氣；火輪足踏，殄除徧地邪氛。且道敬之者，顯有善心；畏之者，懷有惡意。試問諸人善惡不立，敬畏不存，畢竟作恁麼委悉呢？良久，以火筆打圓相云：頂門正眼堂堂，度世婆心切切。云：開。
為普修首座封缸，師捧封條云：丹桂初萌香滿天，夕陽西去絕塵烟，娘生面目難相識，單向毘盧頂上眠。恭維本寺圓寂普修首座，現身邗水，稟戒華山，始行道於江天，終養心於揚地，叢林模范，禪侶高流，迄今功圓行滿，人法雙忘，端坐而逝，說偈而終。試問臨行一句又作恁麼領會呢？良久，一喝，云：自南自北自西東，虛空內外沒行踪。年臨十五來斯地，緊記心頭莫放松。云：封。拈拄杖云：萬里程途，始終不離於初步。我今特為至囑，這頭一腳，必須踏著實處，任是有佛住切莫住，無佛處亦莫住，無住之中不可住。以拄杖擊缸云：起。執火炬云：煆煉五十年，還有這個在，不是圣凡情，即是臭皮袋。要見本來人，烈火中比賽。一朵白毫光，超出生佛外。以炬打圓相云：燒。
為昌開師封龕，師拈封條云：咄！昌開上座，今日將身心世界置而不顧，莫謂入那伽定去也。或恐不然，好將平生功行，禪道行持，密為堅守，一任閻羅有眼不見汝形，一任諸佛有智不識汝心。至此關頭，圣凡不立，動靜雙傾，如是操持，大有出身在。可會麼？良久，云：會得口掛壁上。云：封。拈拄杖云：向上一路，千圣不傳。山僧特為汝道破，有佛處切莫住，無佛處急走過。云：起。執火炬云：昌開頭上火炎炎，娘生面目豈能堅？直下了然而後已，堂堂德相滿三千。云：燒。
為凈參師封缸，師拈封條云：凈本分明不用參，悟心決斷世緣攀。道力掃開人我相，慧光爍破古牢關。慟念本寺關房圓寂記錄凈參禪人，歸元秉戒，行腳南來，掛鉢高旻，以死為限，為道心切，志向超群，不允關房，哭聲暉去；即許成就，喜躍蘇來。行道至誠至懇，敬我如父如佛。嗟夫！孝道兼全，夭亡立見。即今撒手歸程，乘愿而去，作恁麼轉身受生，再來何處呢？良久，震威一喝，云：不違本誓降生時，一出頭來還自愿。云：貼。拈拄杖云：盡十方法界虛空大地、萬物森羅皆在這一缸。試問凈參：你住在甚麼處呢？良久，云：可會麼？任你會得，莫謂娑婆全是苦，愿隨苦眾出娑婆。云：起。若能識得心，大地無寸土。我今賜你這一撮，能作土會，埋沒自己；不作土會，辜負先靈。且道作甚麼解會呢？良久，云：三關透徹非難事，一種平懷外古今。大道本來無處所，居無住地可安身。云：安。
天中寶塔動土上供，師拈拄杖云：惟華居士先動土，高旻今日又開工，浮圖從地重涌出，塔身住世壽無窮。此塔乃牟尼珠、如意寶，求福者福，求壽者壽。今日良辰，動工破土，且道這一撮土從甚處出來？任是諸佛有口，舌掛壁上，菩薩有腳，路置空中。超乎有情之先，等乎無情之後，在塵無塵，在凈無凈，豎窮三際，橫徧十方。試問諸人作恁麼委悉呢？以土四散云：風調雨順，國泰民安。八方歌有道，四海樂清平。雖然如是，即今動土一句又作麼生？卓拄杖云：中央戊己土，塵氛忙奔走，遐邇慶吉祥，天中堅且久。云：動土。
為梵行書記閉關，師拈封條云：十方世界，在這關內，且道再關甚麼呢？良久，云：若人打破此關，方可與高旻搬磚弄瓦，建塔修殿，悉本分事；其或不然，等到新高旻完工，可與諸人通個消息。舉封條云：梵行精嚴，身心寂靜，一出頭來，驚天動地。云：封。
為祥瑞西堂大師起般舟七，師拈拄杖云：克期取證，立行九旬，置身心於度外，泯塵緣於念中。疇昔大螺頂上經行，今復茱萸灣邊鵠立。僅可等雪崖之行，齊少林之功，誠能扶既倒之剎竿，挽將沈之佛日。二次般舟三昧，四坐名勝道場，湖心退隱歸來，專究腳跟下事。直待九十天內二六時中絕圣絕凡，滅生滅死。一出頭來，智燈高燭，爍昏衢於世界；頻聲獅吼，樹大法於天中。且道立行精嚴，廢忘寢食，作麼生是大工圓滿事呢？卓拄杖云：行深德重震寰區，大好高旻從斯出。云：起。
為福如後堂大師封龕，師拈封條云：福如慧亦如，至道泯邊中，了脫娘生面，心空徧處通。嗟夫！本寺圓寂後堂福如大師靈根宿植，厚德深培，秉愿感赴高旻，至囑化行南島，徧履崎嶇，一千余日，得成玉佛七十九尊，誠古今罕有之勝緣，實大師苦心之力行。至度生無盡，成佛有期。慟哉！辭身塵域，感我心傷。無任酬勞，何能一報？即今正恁麼時，再囑一句作麼生道？良久，一喝，云：福如！福如！全體蠲除，離凡離圣，安隱自居。云：封。以拄杖擊龕云：脫體全忘莫放參，密移一步轉家山。秉身慧質重來此，輔宏大法繼先緣。云：起。以火炬打圓相云：三界無安，猶如火宅。即今我在火宅居，汝在火屋坐，拈來一智火，燒卻你與我，任是閻羅王，直饒無處躲。幸哉我大師！紅蓮飛朵朵。云：燒。
為靜慧寺大佛開光，師執筆云：老瞿曇面目止如此，悞得後代兒孫惑南為北，指西話東。倘不是六年苦行，至斯假面具，眾亦難睹。且道我佛於三祗劫內大千界中單舍眼珠，舖滿娑婆國土，為結眾生緣，為度眾生苦，迄今賺得有佛可成，無生可度，冷落落獨露無人，慘凄凄何嘗有我？幸得靜慧寺中六法太老，及印滿二公、智海和尚、松山監院等，遵佛所囑，以戒為師之遺教，宏揚律度，高倡毘尼，直指學者，由戒而定，定而慧，三無漏法，盡力闡揚。即今從陳爛堆中拈來一物，揭開我佛面目。咄！笑煞兩傍羅漢捉虎拴龍，喜得海島觀音楊枝徧灑，至是諸佛歡喜，龍天降祥。試問這無鼻孔漢直向生佛未名之際，凡圣既判之時，作恁麼舉揚個事呢？
良久，以筆擎空云：拈一塵，無非諸佛法身；點一筆，盡是世尊眼睛。從茲佛光普照，正法昌明，國泰民安，風調雨順，上下安和，常住清泰，施者獲福，檀護云臻。云：開。
為性光副寺封龕，師拈封條云：性體無瑕杲日明，秉乘大愿助工程，徹底重修於未竟，傷心難舍苦修因。伏維本寺圓寂副寺性光大師，戒律精嚴，禪功篤實，忠心作事，道德為人。念五大工程事，走募他鄉，含辛茹苦，不憚勤勞，洪江得病而歸，預知終時將至，執我手而淚曰：我性光生生世世愿追隨和尚左右，至成佛已矣。予稱奇而嘆曰：不厭苦於今生，再愿親於來世，誠世所難能事。不但乘愿而來，尤更發愿而去。我心痛矣，囑曰：善哉！善哉！為人至已，慶幸擇吉而終。作麼生領會呢？良久，舉封條云：萸灣道上草多多，好在斯中等坐。云：封。
拈拄杖云：性光！性光！大愿莫忘，轉身就到，擁護宗綱。云：起。執火炬云：人非煆煉，不成圣賢。然煆之屬火，非火莫煉，今性光與火光同在爐中。咦！一段寒輝灼太空，大千沙界體如如。云：燒。
為又誠堂主封龕，師拈封條云：又作麼生鬼神愁？娘生面目本難留。誠能如是收拾去，趕急回將心愿酬。伏維本寺圓寂又誠堂主，毘尼清凈，禪行淵深，接法於普陀，宏宗於邗上，同發大愿，永助高旻，奔走於京粵之間，募緣於工程之上。不意壽命知歸，扶疾而返。嗚呼！寂滅現前，撒手已去。且道轉身一句作恁麼領會呢？良久，一喝，云：莫忘心愿早歸來，正法依依共是因。云：封。拈拄杖云：悟得真空無內外，了知法界盡如如。去則隨愿去，來時乘愿來。云：起。執火炬云：幻化空身即法身，烈焰騰騰放光明。煆煉爐中能識得，何須著火去尋燈？云：燒。
為梵行大師出關，師拈拄杖云：兩腳踏翻凡圣地，一拳打破上頭關。從今梵行既立，諸漏已學，好向十字街頭揚眉瞬目，大塵堆舉手擎拳。莫謂當陽無私語，復尋句後念尤非。自此天蓋不住，地覆不能，正在諸佛未成以前，眾生未生以後，常舒手眼，獨步大方。且道出關後如何安身立命呢？卓拄杖云：身心奉於塵剎，佛恩欲報難能，唯戒兼之唯道，孝在以順立門。云：開。
為仰首座封龕，師拈封條云：輔佐高旻，苦心五主，奔馳白月，梳風櫛雨，痛淚難收，靈龕一柮。恭維本寺延壽堂圓寂仰賢首座，乘愿東來，匡扶道海，數十年孜孜為道，二六時刻刻窮心，愍人之苦，舍資救濟；成人之道，助以進行。含苦茹酸，受盡許多周折；赤心正見，培成無量殊功。臨末稍頭，和盤托出，內外首眾咸感惠施。非大智莫能為，豈小乘所可擬？今既化緣將竟，告別歸真，且道轉身一句作恁麼領會呢？良久，一喝，云：莫忘本分守真參，一出頭來先悟入。云：封。
為仰首座舉火，師拈拄杖云：數十年苦心為道，至終時乞我指歸，莫謂言前不薦得，只緣身外更離身。即今兀坐長時，未審安居何處？且道無法說時得度已，有佛到處是歸程。試問作恁麼委悉呢？云：起。執火炬云：幻火洞然，虛空能燒，唯有未生前面目無欠無余。仰上座大須仔細，一念不生絕圣凡，始知水火不相關。云：燒。
為顯首座封龕，師拈封條云：道心一片又悲心，地獄孤魂感救恩，從此魚蝦充口腹，直叫那劫可超昇。伏維本寺圓寂顯覺首座，示生浙省，行道江蘇，居金剛窟，隱道海堂，自利則獨步大方，當陽揭示；利他則三途深愍，令出迷輪。誠普賢之行，彌勒之心。即今化緣將竟，寂滅身心，且道密移一步作恁麼悉委呢？良久，一喝，云：顯覺不如密覺，密顯兩俱解脫。云：封。拈拄杖云：入海須到底，上山須到頂，真到不到，不到真到。云：起。執火炬云：大地為柴，虛空為火，燒卻天下人，不曾燒到我。顯首座！謹記愿心，切莫錯過。云：燒。
為壽崖副寺封關，師拈拄杖云：虛空為關，大地為門，將這千佛萬祖、諸子百家，七零八落，一并搜尋，掃出門外，立鐵石心，豎金剛志，捐軀血海，坐斷華嚴，盡力書經，作少供養。且道如何是真供養呢？良久，卓拄杖云：一真悟入，十界圓融，建法大千，宏宗邗水。不與今古為儔，不與圣凡為侶。舉一念而響動十虛，發一言而聲傳劫外。打破千佛窩巢，截斷眾生命根，斯為真身布施，真法供養。雖然如是，即今為壽上座封關一句作麼生道？舉封條云：初中後善忍若恒，血肉鮮紅啟上乘，深入華嚴真性海，工程五大迅觀成。云：封。
為德西堂封龕，師拈封條云：數十年奔走宗門，參上乘禪，行如來事，於吃粥時，欣然坐脫，誠所謂坐脫立亡即不無，娘生面目終須有。即今恭維圓寂德舟西堂，赤灑灑，灰頭土面；歷明明，垢盡光絕。不染一塵，大作性空佛事；不舍一法，現身道海津梁。且道置身高旻，受身何處呢？震威一喝，云：來不成佛，去不度生，如愿而行，因真果真。云：封。拈拄杖云：五陰蘊宅漫安身，因緣交感始成行。前導徑歸心自愿，莫嫌忍土覓他程。云：起。執火炬云：一見他人死，我心熱如火，不是熱他人，看看輪到我。他與我，共一火，無處安身這躲。云：燒。
為禪宗副寺封龕，師拈封條云：禪關未破幻軀傾，大愿方殷行漸成，宗旨徘徊從此定，決生此土莫他行。哀維本寺圓寂禪宗副寺大師，東川發愿，崇敬高旻，數千里信仰天中，未睹顏直陳行愿，誠所謂矢志堅決，帶月披星。沈疴之際，不忘塔殿工程；將死之時，痛念力難如愿。請我為臨行時咐囑法語，今則履踐前言，為汝封龕。且道已離身相，徑向何處去呢？一喝，云：莫忘初志守歸程，轉過身來完先愿。云：封。拈拄杖云：禪宗！禪宗！兩耳開通，聽我一句，道在其中。前途大路即宗門，好自安排尤再進。云：起。執火炬云：東土西天盡是心，終是難離劫火焚。坐斷十方無璧落，超然物外證全身。云：燒。
為道參首座封缸，師拈封條云：道破生前一句子，娘生面目盡拋離，參透牢關端的事，豁然不住悟同迷。伏維本寺圓寂道參首座，為了生脫死，染衣稟戒，守行高旻，參禪學道，念常住清苦異常，舍糧田二百畝正，不但今時希有，直若往古恐無。雖然報感於俗世子孫，永享豐盈；抑助恒產於道場禪眾，久培佛種。且道親疏俱泯，人我雙忘，作麼生是汝安身立命處呢？良久，一喝，云：一段心光騰今古，通身放下自如如。云：封。
為妙善書記大師封關，師拈封條云：十方無壁落，何處覓遮攔？打掃心空地，常參關外禪。且道梵語首楞嚴，此名一切事究竟堅固，試問堅固之道作何行履呢？良久，一喝，云：虛空內外盡此身，大地微塵亦自心。試看關居誰自得？超然物外問當人。即今本寺妙善書記大師，掩關邗上，辦道萸灣，專為大事不明，深究楞嚴密旨。一旦打破關來，必定了生脫死。雖然如是，即今封關一句又作麼生？卓拄杖云：得力時，無人無我；悟過來，超圣超凡。云：封。
為道參首座入塔，師執拄杖云：擺脫娘生已至今，置身不顧遠諸塵，放下無始生死本，安然當處契無生。謹維道參首座，前舍家園，為身後事；現空諸有，不掛寸絲。且道於家於身，置於世外，試問自己本來面目可承當否？良久，卓拄杖云：寒松凍柏千年在，水月空花轉見非。一道真光騰今古，到此休疑我是誰。雖然如是，今有孝子楊子白等，躬臨安塔，尚望冥中照護，家道常興，默佑覆蔭，子孫發達。來果特為入塔一句作麼生領會呢？靈光不昧，永證真如。以拄杖擊骨云：入。
老和尚為天一首座和尚封龕法語。師拈封條云：天地收歸眼內，十虛深匿懷中，一超直透生關，囑汝前途珍重。本寺圓寂天一首座，承大愿船，悠游道海，十數年安心宗室，二六時守住禪堂，為法則輝天監地，為人則拔楔抽釘，實現世模范，濁海舟航。一旦失我所依，誠令群人翹望。且道末後稍頭坐脫一句作麼生行履呢？舉封條云：虛空內外盡宗門，了卻身心絕來去。云：封。拈拄杖云：萬里程途，始終不離初步。試問未動腳前，向那安身立命去？會得，好與一棒。云：起。執火炬云：我是火，你是柴，觸著痛處，烈焰生埋。試問還有不與水火為侶者麼？打圓相云：照顧腳下。云：燒。
老和尚為教徹都監封龕法語。師拈封條云：忠實忠賢，至死不懈，忘身忘體，熱血滿心。恭維本寺圓寂都監西堂大師，為常住事，任勞任怨，含酸茹苦，在所不辭。悲夫久勞成疾，四大將空，視死如歸，倏爾長往。且道還有不被業轉者作麼生薦取呢？以手舉封條一喝，云：教徹！把住禪關，莫隨陰入。一出頭來，作大佛事。云：封。拈拄杖云：老實為人，真心作事，撒手歸宗，不立文字。慢步悠游無垢地，留心照顧本來人。云：起。執火炬云：令赴湯而莫逆，任蹈火而未違。汝雖謹遵無移，使我於心何忍？只得助汝把火，燒卻假我。烈焰無私，心華朵朵。云：燒。
老和尚為揚州文峰寺般若道場開經法語。師拈拄杖云：春風曉露，無非全體真空；寶塔文峰，盡是當人妙有。本寺道益主人，苦心孤詣，慘淡經營，舍家貲而為法會，忘寢食以護名藍。正值缺如之際，宏開般若道場；將逢疑信之時，廣演如來至教。行難行事，度難度人。試問諸仁：大經開後，作恁麼委悉呢？良久，卓拄杖云：梵唄一聲，直使情與無情同開智慧；經宣半偈，仰祈他方此界共享清平。幽顯咸沾法利，智愚悉悟心源。雖然如是，即今開經一句又作麼生？卓拄杖云：般若心光，人人本具；諸佛彼岸，各各皆登。擲杖，下座。
為天中塔安龍奠基，師拈拄杖云：玲瓏塔即是無縫，永鎮天中鎖九龍，地杰人靈雄萬古，財源文化盛重重。且道娑伽羅龍王親獻山僧無價明珠，懷中拈出，供養邗江北岸大寶塔中，四方八面諸龍及中位大主龍王安身受供。即今龍有珠必住，地有氣必靈。作麼生是海晏河清，民安國泰事呢？良久，舉筆作點云：九龍護法承佛囑，一顆神珠永劫存。云：安。
高旻九祖像贊，師云：一根三股繩子，將九祖鼻孔一穿直過，丟向大江東去。不料有位鐵額無私漢抱氣不平，挺身勇出，震威一喝，云：任你打破虛空，腳跟未許點地在。咦！直將這九位無面目漢置身於卷舒之際，有何興趣？乃云：舉目無親顧，全身未是真。
玉琳國師像贊，師云：高旻永證紫袈裟，圣渥優隆慶鉢華，任是君臣尤叩首，萸灣也屬國師家。這位老漢樹金剛拳，睜三只眼，擎海底龍，化皇家道，闡宗風於磬室，紹先化於滹沱，為人天眼，稱帝王師。莫謂慈云無法雨，須知道海有獰龍。
中興高旻天慧徹祖像贊，師云：拳頭不喚作拳頭，喚作時人眼內眸。一切圣賢如電拂，大千沙界海中漚。遠孫當時若在，一手掩住雍正鼻孔，看他將何出氣在。不然，送卻許多瓶鉢，露出一大略索，紫衣如意頻頻賜，詔住高旻振祖風。莫謂中興無意氣，天中塔畔有兒孫。咦！天祖來也。
了凡圣祖像贊，師云：露柱撐天立地，燈籠照古照今，無孔笛子吹三玄，東村老漢悟三要，大似走馬頑燈，笑煞天下兒孫有分在。此老有殺人刀、活人劍，刮佛祖心，醫眾生眼。莫謂高旻無佛法，悟來直下永傳燈。
昭月貞祖像贊，師云：潑天門戶全仗此老擔承，二十九年盡力續佛慧命，為人則攪渾世界，為法則泯絕至言，大教難教之宗，大活難活之命，操家置業，遠播風規。直饒後代兒孫守無田之祖業，養餓飯之饑兒，明眼人看來，不但將黃鼠作兔子，切恐認驢為馬，大須仔細。
如監澄祖像贊，師云：此老頂門有一只眼睛，看透虛空外之虛空，法界外之法界。木馬嘶風，泥牛嘯月，須彌騎象，石虎抱兒。諸佛出世涅盤，眾生出生老死，悉在當陽一望中。莫謂大人呈大見，智愚僧俗本同倫。我如祖老人，現身末世，宏法高旻，續祖傳燈，承佛心印，法師昭月祖，法子聚成公，紹繩常步武，祚啟後人同。
方聚成祖像贊，師云：卸了白下八年千斤瓦塊擔子，又挑高旻二十二載陳亂磚頭，雖與聞人士大夫交，而泥膩灰垢尤存頭面。聽風最喜作偈，見月尤愛敲詩，不過宿習難忘，也須眉毛拖地。賺得葛藤拾本，慚愧百偈，能灰達摩之心，能墮諸佛之淚。寄語尋文者，切莫錯會意。慶哉高旻！慶哉高人！
道圓仁祖像贊，師云：賣被買牛，出門大路到瓜州；賣牛買被，耕田人跟牛後移。兩五成一十，一十歸兩手。若作佛法商量，笑壞園田泥土。不見道：有住無住，如藤依樹。樹倒藤枯，住歸何處？且道是一十？是兩手？果能不會，北斗向南觀，面南觀北斗。真正具眼衲僧，好向三根椽下七尺單前做個粥飯僧始得。若稍儱侗，吃鐵有分在。
三德凈祖像贊，師云：掃得虛空粉碎，拈來大地全彰。直下無事沒商量，任是佛祖絕望。舉一棒，波旬膽裂；喝一聲，神鬼潛藏。有起死回生之術，有入生趣死之方。大人作略本尋常，放去收來無遮擋，寄語途中未了人，莫除昏沈莫妄想。
慧庵聰祖像贊，師云：三腳驢子勃跳上三十三天，驚動帝釋天王陞堂擊鼓，仔細看來，還是蚊子唱大戲，不置甚麼重事。遠孫不妨與他下個注腳，云：人人有個鼻孔撩天，個個有個腳跟點地。直遇個大力漢子把世界擲於他處，試問鼻子與腳跟放在甚麼處？
德慈演祖像贊，師云：鉗槌妙密，大法精通，轉眾生而成諸佛，續祖燈以光慧命。含酸茹苦，為道忘軀。劫火洞然，寺塔盡成瓦礫；大災而後，漸次恢復舊觀。住持二十四年，隆替已緣三次。鐵石心硬比金剛，忍辱力超諸數外。最上法音斷而復續，靈山佳話默而重宣。誠大雄無畏之精神，實豁開行人之眼目。德被諸方，道宏邗水。敬瓣馨香，贊何能盡？
紹珠明祖像贊，師云：喜逢官事，愛作訟人，剝心肝而為人，置自身於不顧。非菩薩無利人之心，非羅漢無利己之實。雖當時無關得失，而落後有以重輕。然賢士君子必贊人以德，稱人以善。不見道：水到石邊流出冷，風從花過來香，豈非大人作略而何？
嚴光明祖像贊，師云：做個龜，舷個碑，此語大非虛語。仔細檢點來，好似玉兔長角。我可下個轉語，傍通一線云：死人舷倒活人走，活人倒死人跑。死活兩個人不識，直饒佛祖也難逃。雖然，莫錯會意。
智福倫祖像贊，師云：欲知冰是水，何用火尋燈？真空理無二，處處話無生。未了人聽此一說，喜得寸土不立，塵剎皆然。是見大非了事，真是過來人，行得過來事，發得過來心，度得過來眾。且道未出山門一步，過來在甚麼處？
朗輝融祖像贊，師云：有佛處不得住，三汊河內水中魚；無佛處急走過，早向華北買駱駝。莫道山僧無意氣，不妨佛祖也誵*誐。道得出，騎牛找馬；道不出，蠅上求珠。此見等同佛見，佛見不如不見。大好山河一點泥，污卻衲僧一只眼。
普照融祖像贊，師云：說通宗通，拂樹掃真空；宗通說通，拄杖活如龍。此老行解并明，事理一致，惜乎多飲趙州茶，少吃云門餅。直饒咽喉稍有哽噎，不然連釋迦老子也吞得下。諸人會則會，不會莫妄想。
月朗定祖像贊，師云：金山堂主，高旻方丈，續慧命香，頒大龍藏，創禪那室，筑普同洼，吞佛祖心，施無情棒，舉世咸稱宗門大匠，誠為中興高旻之偉人，後何比量？虔誠供養一爐香，五體皈心翹首望，絕今古之懸思，留無窮之惆悵。
楚泉振祖像贊，師云：教海翻騰後，宗風吹又來，宏開多寶藏，方暢本心懷。四年說法，兩度主持，多年苦心禪教，迄今徹底掀揚，紹佛祖之光聲，為人天之模范。大仁大德，無黨無偏，添置田園，補修宇宅，祚啟後人，勝功叵測。
明軒瑞祖像贊，師云：慘淡經營五四年，三番四次理家園，一手撐持無輔弼，兩睜白眼為人難。老人見處，誠腳跟點無地之地，鼻孔撩有天之天，運無緣慈，度有情眾，端身嚴格，為法為人，堅志精誠，利人利己，舉世無侶者，非先師其誰歟！
第一、為住持人資格者：品行端方，參學真實，出言合法，作事有條，嚴守成規，終無越逾。不重己見，不重己能，俯順曲情，毫無莊飾。心真口真，身端事端，只顧正行，不尚偏私，耳根鐵硬，眼珠光明。輕己重人，隱惡揚善，贊之不喜，謗之不憂。
上恭下敬，和悅同門。遇事難，必從容和靄；見逆境，必悅色歡顏。不得一見便嗔，或一見便喜，大失大人資格。若道德為人，舉超方眼，立不變知。如此行為，可以越濁劫，可以范當人。
告諸來者，必以此人格為人格，否則盡天下之人，難覓超高之士。寺再窮而道必行，寺若富而道不行。不得以寺之窮富為窮富，要以道之行否為窮富。是所以然者，其道必通，其窮必富。嗟夫！能找得這一個立腳穩當之人格，清高之僧品，幸乎！幸乎！
第二、工夫見地者：當住持人，首發明心，悟見自性。先必從念佛是誰上苦心十年八載，了知行法，或途中漸歇，或腦後加椎，或鐵壁銀山，或灰頭土面，或別入禪那，或深修觀照，或習偏定，或入枯禪，種種參禪，差路修門，一一周知了解。既識正行，再明偏修。
每有參禪之士不識正偏，深入岐境，以是為非，惑亂學者，塞正悟因，終難頓入佛祖知見，更可長嘆也。直使參禪學者，有門可入，有道可行，有禪可參，有心可用，使不錯亂學者正因，指導禪者直歸正行。再則佛祖家事盡力擔承，上求佛化為人，下度眾生為行。
不因事惡而取自安，不因事難而萌休志，一天有世界，一天有我在，一天有眾生，一天有行在，眾生有盡，我行無窮，當行同體大悲，終與菩薩同語也。非悟了物我同倫，生佛一體。了自己度眾生，以佛事為己事，直期眾生盡而愿存，虛空空而行在。遠矣後哉！
第三、因果清明者：要得佛身，必修佛因。佛因者何？上殿報四恩，帶拔三有；過堂供諸佛，兼施孤魂。拈一草，感性功德；拾一瓦，培法性身。買磚之錢，磚必有報；買瓦之費，瓦必有因。楊歧燈盞之光明，昭諸遠世；寶壽生姜之辣味，直達來今。寧可割肉補常住，不可私蓄肥自己。
施者助資，必稱施者之意；出錢購物，必無上當於人。不得他發心助資買油，取來另為買菜，如此錯亂因果行為，於助資人受報有關，於主事人感果大錯。斯為處事之因華，再演修學之果證，開示學者途徑，其因果之大，報應之速，更關緊要。
古有錯答一字，尚墮野狐五百世。又有云你若依此做去，定要倒屙三十年，將到七日夜，直是屎從口出，將滿三十年始愈。又有云若這樣委屈我，豈不是平地起骨堆？不多時，正眼觀定平地，忽然土高數尺，像一孤墳式。古之為人，開口之靈，感果之快，載諸明文，豈能忽諸？
故凡開示用心之法，直指人出迷途，入覺路，當知迷途中還有覺路，如何取覺路，去迷途？又有覺路上有迷途，如何去迷途，取覺路？我禪宗頓超法門，從凡夫直達佛祖地，其中路上，初凡極圣見，坐斷圣凡見，豁了圣凡見，不住涅盤見，不離生死見，超離法界見。透過法身見，塵即諸佛見，色身即法身見，生死即涅盤見。見見離見見，如是中一一見解，不得從探討中來示學者，不得從經教中來示學者，不得從古人言句下來示學者，不得從安排比譬中來示學者。務要先從念佛是誰上得到覿體承當，打破佛祖窠臼的正見，將念佛是誰撞破虛空，將念佛是誰掀翻大地，將念佛是誰截斷佛祖命根，將念佛是誰打開眾生眼睛。能有如是見解，開導學者之正因，果自無從紆曲，此因果之大，用眾生口不能宣盡。開佛法之口，不得違佛祖之意者，誠為因果不昧也！
第四、識高見廣者：識非情識，亦非數識，即日用中當人悟後之知識。此識之體貌，諸佛眾生瞞不了，虛空大地蓋不了，善惡因果錯不了，明暗色空遮不了，世智語言說不了，成住壞空動不了，生老病死變不了，生住異滅縛不了，十界古今隔不了，六道群靈離不了，磚石瓦塊少不了，見識之高可知也。
此見非眼見，亦非識見，即當人了悟之知見。非此見不能成諸佛，非此見不能度眾生，非此見不能別凡圣，非此見不能宏法化，非此見不能辨真偽，非此見不能建法幢，非此見不能了生死，非此見不能證涅盤，非此見不能離惡世，非此見不能度惡世，非此見不能辦大事，非此見不能講因果，非此見不能服眾悅，非此見不能修道德。此見之廣，誠難筆述也。
當住持人，能依此見作事，上殿、過堂、出坡、行香、坐香，乃培慧命慧，植法身福，報不報恩，救難救苦，代佛行化，替祖宣揚。縱有他事耽延，少到殿堂一次者，即發奮勇志，念恩未報，思苦難拔。又如過去父母，法界孤魂，每天是我住持送食得以生活，一天不上殿過堂，我的父母孤魂受餓一天。如一次不上殿過堂，我的父母孤魂受餓一頓，思之，其心何忍？寧可我餓不食，不忍我的過去父母孤魂挨餓一頓。能夠如是觀察，如是行去，久之不改，其恩可報，其苦可離，其叢林必興也。
行香、坐香、出坡時遇有重要大事及險惡事，當住持人，見有重大事來，必挺身前去。雖事之重大，用詳細心思維研究，大事可以細辦。若見事大，自心先亂，茫無主宰，妄出知見，不審來由，不問曲直，不辨是非，不詳真偽，即亂出主張，動手就辦，不是小事成大，就是假的成真，非的成是。果能向自開悟之知識上解會，即水清魚現，遇事不難舉陳。
既有高上之識見，必能做高上之事業，成高上之偉人，為高上之模范。否則事與心違，識與見違，見與事違，不名真開悟，不名真受用，不名真見識。到那時，瞞小鬼不得，見閻王就怕，思之，大謬其甚矣，趕快上殿過堂，坐香出坡。當知瞞人不得，瞞自己更不可得，方許是知過必改之道人，其庶乎深矣！
第五、專門禪宗者：宗門一法，上齊三世諸佛，下止有情無情，各本具足，無欠無余，在凡不減，在圣不增，直指當人本有心體。即日用中起心動念之諸佛心、菩薩心、緣覺心、聲聞心、天人心、世人心、修羅心、眾生心、畜牲心、蠢動心、含靈心、餓鬼心、地獄心、草木心、虛空心、大地心、磚石心、瓦礫心，秉承一心，共同一禮。
嗟夫！眾生心動，一切心動；眾生心靜，一切心靜。眾生心了，一切心了；眾生心悟，一切心悟。眾生因暗而迷，故有虛空大地；眾生因明而悟，故了情與無情。莫謂有情能成佛，無情早已是佛身。
禪宗一事，正在各人眼見耳聞中，穿衣吃飯中，屙屎放尿中，語默動靜中，運轉施為中，擎拳合掌中，揚眉瞬目中，無不是當人面目，無不是本地風光，無不是禪宗嫡旨，無不是微妙法門。
古人有見桃花悟道者，有聞鐘聲悟道者，有嘗甘美悟道者，有嗅諸香悟道者，更有磕著碰著悟道者，有斷心意識悟道者。當知眼耳鼻舌身意本具悟因，若離悟因，必無悟果。要知識性即佛性，幻化空身即法身是也。然本來面目，佛祖見不得，閻王捉不得，劫火燒不得，當人識不得，掉臂吐痰也得，行住坐臥也得，搬柴運水也得，待客迎賓也得，上殿過堂也得，行香坐香也得。慘嘆傷心，何不會得？
第六、勤謹儉樸者：當住持人，乃住法王位，持佛法義。住高旻寺，持佛法事，方稱住持。住持日行其事，殷勤無懈，上殿將畢，又忙過堂，過堂將回，已有客庫各執等候問話。遂將禪堂事、客堂事、庫房事、衣湯寮事，逐一咐囑妥當畢，隨派侍者聽打抽解，侍者報知，即進堂坐香。
開靜後，隨大眾出堂，再向有工程處查檢，或園田、庫房、碾坊各處，巡閱一周，回稍休息，即派人聽打抽解，又進堂。每天凡有一時，定要進堂坐香，任是堂中止過靜，關過門，盡可靜中趕進堂坐香。為住持者，如是為法為人，人皆贊揚，是真道德，真有愛眾之心，實有為人之范。
住持除上殿過堂，行香坐香，出坡檢點各處，及待客迎賓外，其余有半支香之閑隙趕進堂坐香，開示禪者。是此殷勤做去，其常住繼續大興，其自己深培福慧，諸佛護念，龍天欽從，天下禪者參學備之，兩序首領佩服從之，此名勤也。
謹者，於自己出言作事，必謹防虛浮輕泛之語，令眾輕姤；又謹防挖苦罵詈之言，令眾嗔怒；又謹防聽人小話，而事出無由；又謹防聽人是非，而偏袒無理。每逢有關系之話，欲言先必四周默看，恐不宜講者講出，不能聽者已聽，再加追悔。言出難收，懊喪自責於前，發生非虞於後，凡一切事，必謹其言而慎其行也。
作事者，上殿時謹防大眾放逸。有犯規矩者，主罰必自防手重，傷人身體，結冤恨於今生，感惡報於來世。恐有鄙劣衲僧，不守規矩，還要犯上，或慢罵執事，或報復尋仇，其執事定必通報住持。
有德住持，首運同體大悲，愍以愚鈍，婉言善慰，該劣僧聞即生歡，其執事之面塲顧好，其劣僧之惡性休嗔。若無道德住持者，一聞執事報言，自即如火燒身，對劣僧尤加忿怒，不是舉手亂打一頓，就是令執事重辦不貨。嗚呼！如此暴惡嗔心，兇橫不已之住持，將見禪堂不久關門也。何以？既無道德與人，而返送命於死。
可憐傷心，該禪師不遠千里而來，為求大法，為做好人，親近常住，雖有越規行動，實非有意，業不由主，執事善能訓服，調治身心，縱犯輕規，可以放過一二次，令他多植佛種，深入禪門。至爾多坐一支香的功德，皆我等執事成就他的慧命，甚至於遙望禪堂一巡，腳踩禪堂一磚者，皆種成佛之種，已修出世之因。故住持在謹慎之行否，以道德之真偽為轉移，斯謹言慎行之宏范也。
儉者，儉約節省，古有住持，將要小圊，接尿無物，即用泥土一堆，尿屙泥上，即籠袖內帶回，置寺地中。有人問曰：和尚取一土塊放此作麼？住持答曰：一人之尿，能肥三顆之苗，不忍舍卻，故以土合之取回也。
又有住持，著人砍樹，其根莖枝杪盡皆取回，唯粗葉未收。住持見而嘆曰：如人倒樹，一葉不存；如人用工，寸絲不掛，斯善倒樹也。該住持即自躬親灣腰，用手扒起，輒有八九籮之多，置而問路人曰：此葉值錢幾何？路人即出二串錢購去，喜而飛跑。住持後以二千文昭告大眾曰：一文錢不落虛空，試問你們這二千文落在甚麼處？眾無語，慚惶愧對。後效風古德者，大有人焉。住持節儉尚然，其他可深知之，此略明儉約也。
樸者，樸實清素。為住持者，身所著衣，皆使灰色，或衣服被襪、大小褂褲、護領褲帶悉皆灰色，及被條被褥皆用灰布成之。具住持之人格，服住持之服裝。合掌尖帽子，用破布補之，鞋子、襪子、大褂子、袍子，皆有補破衲之。衣服益破，道德益高，戒律益清，人益恭敬。萬不能用白小褂褲、白襪子、紫白護領、衛生白緊身小褂，及衛生絨衣，骨牌扣，不但外衣無，而內身更不能用。
住持及首領不能吃香煙、紙煙、黃煙、水煙、大小葷腥。不但不容自吃，即上客堂之云水諸師、客廳上之男女賓客，概禁絕之。若一賓用葷酒，他賓即傚尤。不但住持之行裝如是，常住內外首眾諸人，事同一律，更無異色。
至於飯食菜蔬，只宜一飯一菜，唯丈室每晚乾飯湯菜一頓，乃舊有恒規。客庫二寮午飯，舊有小廚房兩樣菜外，其余任何寮任何人不得私造小食及私用麻醬油，任是自給錢購買菜物亦不準，既能準你，就能準他故也。古有粒米同飱之芳規，迄未稍減。
住持及合院首領大眾，於衣裝、於飲食、於陳設，皆以樸素簡單為適宜，為寺規。後之來者，切宜傚焉。
第七、培德修福者：於此末世，五濁澆漓，舉世是造惡之具，盡人是造惡之因，除造作惡因，感受惡果外，其他別無寸進。要知遠惡世，度惡人，任佛出世，恐亦難受度也。最易下手，最為妥當者，莫如在惡世中培福，在惡世中修德。惡世非世惡，乃人惡。人之惡，必先去惡心，正是心惡，又非人惡也。惡心動則傷人，善心動則救人，善惡之人則同，善惡之心則異。
欲得去惡遷善，定須修福。當知福為銷惡世之利器，福能改禍呈祥，福能化兇為吉，福能了眾生成諸佛，福能成諸佛度眾生。蓋世大罪，非福不能除；多生惡業，非福不能了。參禪學道，非福不能安身；了生脫死，非福不能實證。開叢林，建道塲，無福不能興盛；為頭首，當執事，無福不能善終始。
培德者，德為大量之具，德為仁愛之樞，德為含容之府，德為化育之機。德之入手工夫者，非福不能修德，如世之非錢不能造屋是也。
喻一歹人欲取我財，想心思，設辦法，費周折，忙家具，方可取之得之。有德之人見彼謀事不成，反為代他太息，或送他以珍財，或給他以巨富，免他費了大事，謀望未成之追悔。而有德之人，有如是之大量以寬之，博人而愛之，涵容以受之，慈育以待之，此歹人之財終必窮，大德人之財終必富，因德育所致也。
又如有人欺我、辱我、謗我、害我，有德之人，不聞之，不見之，不思之，不惱之。又如住持與首眾，師傅與徒子，父母與子女。無德之上人，一惡再惡，一磨再磨，一辱再辱，至達到無一人可近之，無一人可信之，無一人可容之，無一人可贊之，有德之人，感世人之心，動世人之信。親而敬者，人必從之；愛而畏者，人必近之；信而服者，人必尊之；贊而頌者，人必悅之。
今我等培德之人，為苦海之慈航，為濁世之橋棟，為世界之明燈，為火坑之雨澤，為饑寒之富者，為病苦之醫王，為眾生之大樹，有如是之受用，何眾生不度，何惡世不善，何惡心不改？當知福與德，為攝世度生之重大關鍵。每有人不愿與惡世同居，不愿與惡人同住，不是求生他方，就是遠離此土，思之，痛哭流涕，傷心長嘆也。
我在惡世界，又在惡人中，他造惡因，我修善報，他受刀槍，我身無恙。我見惡世苦，我不離苦惡世，我見惡人苦，我不離苦惡人，是我度盡眾生心，是我度盡眾生愿。我在減劫時，我不作惡因，終不感惡果，始不做惡人，終不受惡報，可以說因果，可以暢佛懷，可以拔眾苦，可以與眾樂。若人不修福培德者，無有是處也已。
第八、無諸習漏者：住持以戒律為心，以規矩為身，以禪悅為樂，以悟入為人。當知自性本無凈穢，本無身心，本無處所，本無我人。至爾習氣之大，漏穢之深，迷之者，逐境尋塵；悟之者，全體大用。
果有境智互融之才，行則端身挺正，居則樹威立雄，坐則禪思靜若，臥則初後吉祥。有人中，無人處，威儀寂靜；會人客，出眾時，身心端嚴。不得坐時蹺腳，不得行路跳跑，不得拍手大笑，不得痰吐遠飛，不得兩人閑戲，不得放逸失儀。
住持之位比人高，行為比人好，威儀比人正，悟入比人深，能有不現丑態與人知之，不失威儀與人見之，不稍放逸與人遇之，不說穢言與人聽之，住持之資格上矣，住持之聲望遠矣，住持之道德通矣，住持之信敬切矣。否則口便說空，行在有中，終日教人，終被人教，終日講規矩，終被人規矩，何以？
大方來之禪者，未進高旻以前，信之如活佛，敬之若菩薩；一到高旻，見之不欲再見，聞之不愿再聞，吐口水，生懊悔。錢用了多少，苦吃了好多，誰知一個大粗漢，真令人欲嘔。
至爾學者，重善知識，誠心至意，無美不備。而住持者一味莽蕩，嗔氣薰人，一舉一動，全無細行，一語一默，毫無威儀，香是怕坐的，開示是講不好的，面子是不能推拔的，大袖子是長擺的。見有真道行之學者，反斥之曰呆漢；見有假面具之劣輩，反贊之曰好人。不思筑滿欲於心，致現妒嗔於面，啟人信敬，可得能乎？
為住持者，首先重規矩，終則行規矩，方可以規矩為人，以規矩為法，以規矩建叢林，以規矩范天下。若住持不守規矩，而人之規矩難守之；住持有習氣，而人之習氣難除之；住持有懶惰，而人之懶惰難免之；住持無道德，而人之道德無之。
天下大眾來參住持之禪，一切舉動行為以住持為轉移，以住持為模范，當知住持之責任大矣，住持之因果險矣，住持之行為非矣，住持之果報速矣。悲乎！既當住持，必奮勇精神，於佛制戒律不缺，於叢林規矩無違，於大眾參學不悞，於自己因果無虧。嗟夫！幾世能為住持，幾時再為住持，思之愧之，效古圣賢之風規，亦今人所愿為也。
最可險者，初當住持，絲毫無缺，三年而後，百弊叢生，一天懈怠一天。要知懈怠的這一天，諸佛動念，神鬼生嗔，久之心愈煩，事愈亂，顛倒事接踵而來，惡習慣隨之而至，由此不是錯大因果，即要出大橫事。何以？住持之道正，護法天龍鬼神輔之；住持之道偏，兇鬼惡神妖祟助之。大哉危乎！
第九、德威并濟者：有德與人，人必愛之；有威與人，人必畏之。愛則令眾久居，無舍離之心；畏則令眾效法，無越軌之弊。遇有首領習慣未除清者，必用以愛語服之；再有清眾規矩未及格者，必用以嚴詞制之。
住持出言，盡成佛法，動止全是威儀，不得口出戲言，詞無稽考。每有住持趁勢之雄，無理責人者，用手扭，兼用腳踢，打臉上，并施毒拳，似此非法行為，實遭天譴。又或順口罵人王八蛋、下流鄙、狗兒的、混賬東西、乖乖攏懂，此等乃村夫愚婦之習慣流言，君子儒人尚不以此類之，況堂堂皇皇之佛法中住持乎？
為住持者，見有犯苗稼人，必施以棒；見有違叢林事，必用以喝。當知棒下無情，喝聲有眼，輒思較量，河漢殊懸矣。又賞罰無私，取舍有證，有盡心常住之人，不辭勤勞，不畏世阻，於事適宜之執事，量事易難，必暗慰以忠言，即施以愛語，令其一發心，再發心，培自己，興常住。
或有舍力作事者，不顧性命，不計成敗，於事稍虧之行人，量人才干，必指陳以事實，策勵以進行。萬不得不分事之難易，不別人之能否，就是一頓大言惡語，兼有嗔怒憤恨之詞。彼一聽之，身如水澆，心如冰冷，頭不能抬，臉紅面赤，手無處擺，閉目藏睛也。要知事未圓而身苦是實，力不足而加倍操心。
以威制人，而人必遠之，稍兼愛語，而事緩必圓。愛之與人，而人心自寬，寬則可容難事；威之與人，而人心自蔽，蔽則識塞知愚。再能愛以加威，人服而事備；威以加愛，難極而易成。故有德之人，人見以敬至；有威之人，人見以畏生；德威俱適之人，於人大信，於事有成。
又喻一有德之人，一有威之人，一有威德之人，三人同居一處。某來親近之學者，見有單德之人，信而少敬，聞無多行，開示之詞無深義味，難動耳鼓，難啟信心，久之無足輕重之，款待再久，則別生他棄也。單有威之人，學者生害怕想，生遠離想，生回避想，至爾勸他請開示一次，尚不肯得，縱送供養於彼者，心不誠而出言無敬，不重信稍帶輕欺。
唯有德有威之人，學者一言出口之非，即打已還跪，一事作之未就，即罵已加捶，任死不離於左右，任屈不記於片時，至爾自肯皈從，還令他人崇拜，不但今生實信，發愿來世不離。據我冷眼看來，三人之形同不二，感人之信敬全非，大有不思議力之謂歟！
第十、宏法無厭者：此法非他法，乃我等要明了拖死屍的一法，念佛是那個的一法。此法該十界，統圣凡，至於一虛空、一微塵，皆不漏一點，攝盡無余。世出世之法再大，無逾此也。宏此大法人，首明大法旨，若旨趣不明，不能宏法，而反破法。當知拈一草，即無上大法；拾一磚，即無上大法；敲一鐘，即無上大法；打一板，即無上大法；燕語鶯歌，即無上大法；翠竹青松，即無上大法。
大法之大，大法之廣，大法之清，大法之妙，諸佛有眼見不到，菩薩有腳行不到，祖師有口說不到，善知識有心想不到。過去眾生已到，現在眾生已到，未來眾生亦到，飛禽走獸也到，昆蟲細蟻也到，村夫匹婦也到，屠兒寡婦也到，至於大江小港、寬河窄溝，處處可到。
唯有我等無慚無愧的禪者，不動腳跟，不勞寸念，舉目就可承當，到反不能親到，哀哉痛心！此大法無名可表，無相可見，無理可評，無事可證，塞滿大地，榨破虛空，天地雖大蓋不著，日月雖明照不著，佛力雖廣掀不動，業力雖深搬不動。
今我高旻，要靜就靜，要動就動，試問來人：動靜者誰？若一人或半個人能會此意，一空一塵即諸佛身，穿衣吃飯即諸佛身，坐香行香即諸佛身，大男小女即諸佛身，或僧或俗即諸佛身，牛馬豬羊即諸佛身，魚蝦蟹鼈即諸佛身，三世諸佛即諸佛身，菩薩祖師即諸佛身，過現未來眾生即諸佛身。試問諸佛有如是之身，必有生身之母；生身之母者，念佛是誰是也。
際此五濁惡世之人盡是執迷忘返，唯有念佛是誰一法最為妥當，最為當機。何以故？人人有心，人人有性，終日造惡，心未少一點；終日行善，心未多一點。任是轉四生，往六道，上天堂，下地獄，其業果雖昇沈縛脫，其心性尚未動著。若彌劫亂，銷災尤，整法規，改途徑，皆名揚湯止沸，終不如苦參禪，起疑情，窮追究，細審研，塵垢盡，光明現，實為釜底抽薪。
哀懇世人，不學世法，不學佛法，只學要明各人自心自性之大法。若一人明心，勸之一鄉明心，推之一國明心，又推之一世界明心，既小世界明心，推之一大千世界明心，廣而推之十方世界之人悉皆明心。
明心之道，無人我，無嗔愛，無畛域，無染凈，無善惡，無男女，無三途，無六道，無圣凡，無法界，無虛空，無大地，無取舍，無對待，無心知，無意識，無性見，無法見，無無無無。
果能達到此世界，此世人不但西方極樂之樂不為樂，直使諸佛菩薩寂光四土之樂尚難同此樂。如此之樂，何樂而不為？此樂證明之，何有正法、像法、末法之濁劫？何有刀兵水火，饑饉瘟疫之兇災？何有互相殘殺，互相吞噉之痛苦？何有成住壞空，生老病死之悲觀？此世界之人，非諸佛眾生可比擬；此世界之界，非上下十方可稱量。
大哉此土！至哉斯人！盡世人能宏此法，能行此法，能悟此法，能了此法者，人人無我，則殺戮何居？各各明心，則生死何有？無我即無眾生，無生死即無涅盤，眾生與諸佛同體，涅盤與生死無殊。他界尚有二乘天人之道，此方并無三乘六道之名，誠轉惡世成佛世，化眾生成諸佛，全仗念佛是誰之力，期成也哉！
禪堂鐘板圖相及四止四開鐘板鉗椎時間與數目規則：
臨濟鐘板：五時四止四開，共三百八十六下。
一時：早四板後，報鐘接夜巡板三下，接打大方廣佛華嚴經七下，押在嚴字上，名押六打七，連前共十下，接打從緩至急，煞十一下，頭一陣共二十一下。二陣前七下，後十一下。三陣十八下後，煞報鐘二下，加一板一鐘，共四下，總共二十二下。從接夜巡板至交大殿大鐘，共六十一下。二板一鐘三下，三板一鐘四下，共七下，一止共六十八下。
揚板出堂，上早殿前，接二磬三下，後打若人欲了知五下，押在了字上，打在知字上，名押四打五，連前共八下，接打十一下，頭一陣從二板一鐘至頭陣了，共二十六下。二陣十六下，三陣十六下，煞板三下，交報鐘三下，二十二下，一開共五十七下。一時一止一開，鐘板共一百二十五下。
二時：早粥回堂，一板一鐘二下，二板一鐘三下，三板一鐘四下，二止共九下。揚板過午堂，前三下後，押四打五，接打十一下。頭一陣十九下，二陣十六下，三陣二十二下，二開共五十七下。從一板一鐘至交火點，共六十六下。
三時：午飯回堂，一板一鐘二下，二板一鐘三下，三板一鐘四下，三止共九下。揚點心板，與午飯同，三開亦五十七下。三止三開，共六十六下。
四時：點心，上晚殿前裝香，維那拜佛，打報鐘三下後，押六打七，接打十一下。頭一陣報鐘共二十一下，二陣十八下，三陣十八下，連煞三交三，共二十四下。從裝香三下至交大殿鈴鼓，共六十三下。
五時：晚課下殿，掛一板一鐘二下。至起養息香後，掛二板一鐘三下，至止靜三板一鐘四下，四止共九下。又晚四支香開大靜，揚板與點心揚板同，四開共六十六下。又每止三下鐘，每開六十板，又上靜共三十六下，開靜共三百五十下。
總結數：一時一百二十五下，二時六十六下，三時六十六下，四時六十三下，五時六十六下。五時四止四開，板共二百四十下，鐘共一百四十六下，總共三百八十六下。
每天鐘板共三百八十六響之玄要表：
本來為正因佛體以前之面目，故稱本來面目。論現即為向上一著，言行則稱末後牢關。從本以來，佛因為體，由一因徧該十法界，上至佛界，下至地獄界，各界有情無情皆具正因，此十因為十響。由一佛徧該十法界，上至佛界，下至地獄界，各界有情無情，本具佛體，此十佛為十響，共二十響。復轉十因為三因，即正因、緣因、了因，三因成三玄；轉十佛為三佛，即法佛、報佛、化佛，三佛為三要。三玄三要，共成六響，連前共成二十六響。
復次一玄具十玄，三玄成三十玄；一要具十要，三要成三十要。又三十玄、三十要，共成六十玄要。每一玄含三玄三要，成六玄要，十玄成六十玄要。三十玄，三六成一百八十玄要。每一要含三玄三要，成六玄要，十要成六十玄要。三十要，三六成一百八十玄要。又前之玄要，共二十響，後之三玄三要六響，三十玄一百八十響，三十要一百八十響，二共三百六十響，前後總共三百八十六響。
鐘板三百八十六響之體、相、用三旨趣：
玄要之體者，千佛莫睹，萬祖難知，無相無名，難描難畫。迷之者，處處皆生；悟之者，頭頭是佛。直使絕迷悟之源於心地，泯圣凡之見於當人，足可以識本來面目，透末後牢關，捉敗臨濟玄要，跳出最上關頭。
玄要之相者，借喻鐘即玄，板即要。相既顯於前，名則隨於後，名相既立，非言莫詮。是則迷之曰身心，悟之曰體用。又板即身，鐘即心。又鐘即體，板即用。每先板而後鐘，即攝用以歸體，從茲泯一真之法界，斷佛祖之身心，坐脫十方，了無凡圣，至爾棄動而止靜，即返身而歸心。離見離聞，置色聲於度外；忘人忘我，空真妄於心中。一念萬年，非古今可隔；萬年一念，非時劫所居。首聞板響，逕謝身心；次聽鐘聲，直越本際。頓超之道如斯，宗門之事若是。
玄要之用者，即鐘板之聲響。一擊鐘聲，直聞法界之外；半聲板響，音傳佛祖之先。一板傳來，鵲停噪，烏歇翅，魔宮震動；一鐘才響，韋馱來，伽藍到，天龍降臨。神即止其往還，鬼則藏其避處。萬籟銷聲，一真頓顯，至此覓一佛字不得，找一寸土難能。直將佛祖眾生、虛空大地拈來搓一圓子，丟向他方世界去。到此，玄也不要，要也不玄，直待還我耳朵來，依舊三玄三要。
板響，虛空大地同響；鐘聲，有情無情同聲。故云燕語鶯歌，共唱無生之曲；風聲雨響，同吹大法之螺。如是，鐘之玄，板之要，攬十界於聲中，收佛祖於響內。工夫得力時，放耳朵於眼角，打失圓通大士；頻聲獅吼時，換眼睛作真珠，還我臨濟鉗椎。玄中有要，世界即是諸佛；要中有玄，諸佛即成世界。拈一草可以有聲，敲一空可以有響，斯為玄要之用畢也。
今之人見禪堂前掛一小鐘，橫一木板，敲必合法，響必遵章，不得稍有訛錯，否則將以嚴規制之。學者敢怒而不敢言，誠委屈大也，非矣。實不知鐘板為何物，又不知聲響作何用，厭之如土泥，輕之若礙物，能不欺佛欺祖，謗大法輪，將因沈墜耶？
故我不慧，將見臨濟之門，鐘板之設，不但未明底蘊，恐對鐘板之疑，盡人難釋，故特將臨濟鐘板四止四開之詳細事實分別指陳，以免後之來者致生疏懈。由是鐘板之處，即諸佛道塲，即選佛道塲，即生佛道塲，即成佛道塲。鐘板在，則佛法僧三寶俱在，否則佛日沈西，大地黑暗，杳無所自。
哀懇有知者，發愿護持道塲，云集道塲，贊嘆道場，保守道場，則臨濟之本懷暢矣，我之切愿滿矣。特為鐘板玄要，體相用各節，用龜身之毛，借玉兔之角，為玄要等安眉目。明知為蛇添足，免人遭謗之熱心太切，當愿人謗我有之非，不愿人謗鐘板之過。雖是夢人說夢，似比對鐘板鉗椎不措一辭，不贊一句而加以賤辱為佳尚也。
金鐘木板叩晨昏，玄要而今那問津？
擊破太虛成個事，好辜臨濟老婆心。
三玄三要古今傳，前三尤與後三三。
四料揀成三十六，圣凡難過此重關。
數目多多算未清，兩輪日月照高林。
平地一聲消息盡，今時還是舊時人。
十方佛祖難相委，半響清音足可憑。
莫道三玄無意氣，豈知三要有他能？