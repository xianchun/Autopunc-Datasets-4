古尊宿剩語如雪峰者，殊難多得。但其間趙州不肯處，至今疑賺殺人。若不是個轉身，具一只眼，未易望殘蠹而津津也。得山林居士以入道因緣，紀號於雪峰夢里，云門先師奇之，將謂拾得、寒山同時說夢，居士亦以夢身奇緣，不忍忘卻雪峰法脈，輒尋諸簡編，獲玄沙稿，請序於先師。然猶以未行雪峰語為悵耳。
偶從云水拾全，欣未曾有，書付剞劂。政山野抵西禪日也，適問及雪峰語錄，居士躍然曰：何緣奇若此？因備述前話并夢中景，索予弁言。
竊謂居士夢入雪峰，見的是紫衣羅漢，胡親到時，面目儼然而衣煥金色？脫無主僧說破，未免覿面疑生。則是錄也，雖現成古板，在乎眼底一新者，亦須另著一番話會，庶幾與雪峰親相見乎！顧所喜當年原夢於先師者，今日夢破於山野矣。
裕曾見禪燈世譜一書，不許龍潭嗣天皇，要硬差他嗣天王，又苦無所謂天王也。因于馬祖下添一天王，教龍潭兒孫之為德山、雪峰者，領了佗家云門、法眼兩宗，辭了石頭一路，改上馬祖家墳，此等妖怪事，公然行之而不疑，竟亦別無考信，不過以五燈會元天皇下小注所引兩偽碑為據耳，冤哉！
裕擬一駁正而未暇，及適法兄有辨見示，細讀一過，慶快平生，殆兩宗之靈實式憑之，以借手名筆，奮此誅魔之蕭斧，作彼僧史之董狐語云。功不在禹下，正謂斯乎！即所據雪峰語錄，自謂從先德山、石頭以來，傳此秘密法門。
又欽山問德山之天皇也恁麼道，龍潭也恁麼道，此二老皆青原五世孫，豈遂不能遠紀其祖，而一則系德山于石頭，一則屬龍潭于天皇。亦可見自家骨肉，自敘其家譜，此非區區陌路人之口碑所可遙奪而旁撓，明甚矣！
又古尊宿語錄載，自少室之華開六葉，曹溪之胤布諸方，爰出石頭，號純金鋪。盍以格高調古，言嶮理幽，厥後子孫，行步闊狹，毫厘弗差，則有先興圣國師法嗣雪峰，乃石頭五葉也。又云，鼓山晏得法于雪峰存，盍石頭第六世云。據此，不又一石頭家譜乎？
佗如明教嵩，為云門四代孫，去石頭十世矣，雖世系稍遠，然譽之者謂宋之高僧，北斗以南一人而已。著有傳法正宗記，力辟付法藏傳之謬，就中證據明文一出大經大論，仁宗覽至為道不為名，為法不為身，嘉嘆不已，故一時韓、歐諸巨公皆翕然歸之，而以此正宗，即以此定祖。
迄今按其圖記，嗣石頭者，不曰荊州天皇道悟乎？嗣天皇者，不曰澧州龍潭崇信乎？以彼淵博大智，方將于五百年前為達磨辨誣，何得于其十世祖不能自認，而必煩後代小學替他指迷，挽使驢鞍邊覓阿爺下頷？可謂多見其不知量矣。所尤可怪笑者，是古人引作注腳，猶存闕疑之義，今則偏信偽碑，擅改龍藏，何其敢于僭誕無等一至此？裕抱不平，偶觸于雄辨，不覺拔刀相助爾。爾所謂為道不為名，為法不為身，亦自我輩今日事，無容旁委也。
裕此日在橫山，耳目不遠，不知法兄近狀何似，且有嗣音相聞，不殫宗風，又唱衣盋為信，至於五祖，尚有旁正之分者，亦以衣盋故也。六祖則法道大行，衣盋隨止，正恐人以旁正作爭端耳。近有等怪妄不知此意，反多出是非。故余居士之書，不得不拈雪峰大師之言為指的，且於此中剖晰無剩。余刻雪峰錄，尤恐後人無所考信，為怪誕所疑惑，故特以余居士之言，表而出之。
