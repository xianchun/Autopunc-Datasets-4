新西方胡国中来，出皇涅槃中。
如是我闻：一时佛在拘尸那城娑罗双树间说涅槃讫竟，垂入金棺，欲焚其身，偏坐金棺楯上，双目出泪，放光动地。无量大菩萨众、天龙八部等悉皆生疑。
尔时，须菩提白佛言：世尊，今欲普为大众仰请决疑，不审听不？佛言：任汝所请。
须菩提白佛言：世尊，如来恒说涅槃常乐，永无生死。何由今坐金棺楯上，涕泪交流，令众疑也？
佛言：须菩提，吾今欲说，汝已请问。吾亦不为涅槃生苦而怀泣耶。汝等谛听！善思念之，吾今为汝等说。我去世后当来末劫之时，比丘、比丘尼、优婆塞、优婆夷等所写经造像悉不如法，是故愍之。
须菩提言：世尊，何者是法，何者非法？
佛言：若未来世四众、善男子等所写经造像，望颜逐意，滥取匠手，虽写经造像极多，获福甚少；若有精诚，所造虽少，获福甚多。
须菩提言：世尊，何故造多福少，造少福多？
佛言：善男子，写经造像法：严治净室，香汤洒地，悬缯幡盖。经像之师，别作净衣，大小便利，澡浴入室，烧香礼拜，然后捉笔捉凿之具，写典刊容。造幡华亦尔清净。是法，酒肉五辛永不得近，妻室之宫，亦莫近之。岁三、月六，不得有阙，长斋最上。如是，经像之师真是大士，合消供养。经像主莫论道雇，经像之匠莫云客作，造讫布施，二人获福，不可度量。欲说其福，穷劫不尽。受吾约制，是佛真子。如是精诚，造少福多。
须菩提白佛言：世尊，比丘、居士之中作经像师合取直不？
佛言：不得取价直！卖父母取财者逆过三千，真是天魔，急离吾佛法，非我眷属。比丘尼、优婆夷亦如是。其若还直，得罪无量。何以故？由吾出家，得免王使故。善男子，安经案处、安像处，方圆百由旬，诸天擎华香，四厢供养，肉眼不见。若写经造像，精诚敬心，经至一偈，像如拇指，其福最大。佛不妄语。善男子等若欲写经造像，先诵持此典，然后营造，得福无量。善男子，当来末劫五浊恶世，四众、善男子、善女人等所写经造像直欲解愿，所有匠手觅财。不取上胜贤善之人，直取不识法相者以为匠。饮酒、食肉、五辛之徒，不依圣教，虽写经如微尘数，造像如微尘数，其福甚少，盖不足言。劫烧之时，不入海龙王藏。劳如功少，不敬之坐，死入地狱。主匠二人无益，诸天不祐，不如不造。直心礼拜，得福无量。如向所列，造多福少。
须菩提白佛言：世尊，经像、邑义所有财物、牛驴合生息不？
佛言：不合。其若取者，时还得福；稽留得罪，邑人有愆，不如不造。
须菩提白佛言：世尊，邑人有物若多若少，或丰或俭，一人欲得造经作像，一人不欲得作经像，待物贵造作，是理合不？
佛言：不合，遮止。其若遮止，世世惠目。止得进造，莫问多少，造成得福。若规世利，死入地狱。人身不恒，劫变不定。脱有水火、盗贼，虚失福物，结果不就，几许误哉！第一速造，慎莫出息。
须菩提白佛言：世尊，若有国主、宰相、贵势之徒抑于细民，所造经像，不还施直，得福德不？
佛言：若免其王使，即是细民价值；其若不免王使，必还布施，当经像师心，得福无量。若欲具说，穷劫不尽。
须菩提白佛言：世尊，经像师不论价直，经像主不还布施，得福德不？
佛言：善能具问。道徒喜生现孤人情者，何名修福人也！
佛言：善男子，吾直以方便使二人获福，不使论其价直，遂即不酬布施，败人善心，善何获乎！量其巧功，依法施之。吾先于经中说：一点一画，价直娑婆，何得贱宝虚施？
须菩提白佛言：世尊，末世恶人虽有福物，自多润用，所有财者无多。经像师营福以讫，布施不称匠心，又无券书可记，福就不还，有善果不？
佛言：譬如有人无耳无鼻，眼复瞎，何假明镜睹其面像？必有地狱重受，何待问也。
佛言：善男子，吾今嘱累专为末世众生食经像时返逆者。众营多虚少实，道心华薄，福财觅利，多求名闻。我今造福，胜于余人割截福物所造斋会，罗门断户，无意食人。吾见此末世，垂泪说此遗言。善男子，当来末世劫欲尽时，割截福物人不用闻此言；比丘、居士客作经像师，不用闻此言。吾虑众生苦者多，出溺者少；在六畜者多，在人道者少；饥贫者多，富乐者少；残患者多，具相者少；短命者多，长寿者少；愚痴者多，黠利者少；造恶者多，作善者少；在地狱居者多，生天者少。何以故？实由众生前业，不敬三尊，杂行不善，致有差别也。汝须菩提，汝向所问写经造像，本无券书，又不布施，善哉有理。后代恶人，虚假无实，败善根人所写经造像，虽不置券，仰好作施名。不得论物多少，以防有虚。凡夫根浅，未得实根。善男子，我本在定光佛末法之中作游行经生，至天罗城邑，写经不论价直。其时经主许施金钱一万写般若波罗蜜。我写经已讫，其经主名那梨，违本自心，施我半钱。吾心欢喜，祝愿受之。那梨在后，本契不具，落在地狱五千劫，写般若因缘，得出恶趣。善男子，虽不作券，但置施名，异于俗法，得福无量。善男子，所写经造像，不合相就，不远地狱，善男子，经生之法，不得颠倒、乙字、重点，五百万世中堕迷惑道中，不闻正法。若像师造像不具相者，五百万世中诸根不具。第一尽心为上，妙果先升。
须菩提白佛言：世尊，当何名斯经，云何奉持？
佛语须菩提：此经名如来在金棺涕泣嘱累，亦名清净庄严敬福经，如是受持。今涅槃时至，不得久居，略说遗言。大众流通，莫生懈怠。
说此经说已，金棺忽开，火起焚影。菩萨、大众悲号咽绝。于即如来声止灭去，大地倾动，众生失荫。大众奉行。
录文完。