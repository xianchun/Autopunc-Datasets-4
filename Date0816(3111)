答第五問，明十住菩薩見不了了，諸佛見了了爾時，師子吼菩薩摩訶薩言至一切眾生不能得見。
僧亮曰：問意，謂佛性雄猛，譬金剛力士，自身有之，何故不見耶？以證無也。
僧宗曰：舉第四問，以請答也。
佛言：善男子！譬如色法至三昧力故，能得明了。
僧亮曰：凡夫無目，對眼不辨；圣人有導，微遠能見；佛以二人能見，以證有也。就此答中有八翻，此第一翻，明佛性是有，但煩惱覆故，慧眼不開，不能見耳。
寶亮曰：此下去次答第四問，就答此問中有三番明義：第一、直明法體障故不見；第二、借十二因緣來，證一切眾生等共有佛性；第三、舉物離著。今從譬如色法下，第一段佛性雖有，但眾生為煩惱障故，不得見。若能破三種惑，見諦、思惟、無明住地煩惱都盡，則見佛性也。
善男子！若有人見一切諸法至首楞嚴定名為畢竟。
僧亮曰：第二、明若如中道而見，則見佛性；若乖中道，則不見，非無是理也。
善男子！譬如初月，雖不可見至亦不得言無佛性也。
僧宗曰：第三、明其理幽微，非常情所了，如彼初月，不得言無。
善男子！佛性者，所謂十力至一切眾生悉有佛性。
僧亮曰：生死無常，稱一切；三寶常故，不名一切也。
僧宗曰：第四、上雖明當有，未知何為體，今顯出其體，乃是生死之外也。理既深遠，若欲見，自非破三重惑障，則無由睹見也。三惑者，謂見諦、思惟、無明住地也。
善男子！十二因緣，一切眾生至一切眾生悉有佛性。
僧亮曰：亦內者，正見也。亦外者，邪見也。等有者，未來有也。
僧宗曰：十二因緣共有者，第五文借近況遠。言具十二者，始終為語耳。若胎中死，則無十二，而言具者，成就故也。亦內者，現在有也。外者，未來未用，義稱外耳。入胎五分，四根未具者，言入胎有五陰，以四根未具之時，于時但有名色也。深習一愛名受者，當知愛即受分，諸經每以其為無記者，以其感果力微故也。
內外貪求為取者，貪著內身，及貪身外，因此生四取，故名取。取謂取於來果也。為內外事，起口業為有者，因向貪求，起增上愛，運於身心動作之用，說業也。現在識名未來生者，世異而已，其余悉名老死也。色界眾生無三受者，不具苦受，故言無耳。三觸者，苦觸也。三種愛者，如寒得火，病愛湯藥，悉苦因緣。愛言上界無，如此愛但有舍，樂上生愛也。無老病者，乃有念念老耳，豈有發白面皺，亦無四大壞死？以其凡夫是伏結之道，後還退墮，生欲界時，得具十二。佛性亦爾。
善男子！雪山有草，名為忍辱至不可說言無佛性也。
僧宗曰：雪山譬佛，草譬涅盤經，上說倒障，不見佛性，今說所以有障，不讀涅盤經故也。
僧宗曰：第六翻，上雖明十力、無畏，但果去人遠。
寶亮曰：第二翻，眾生雖復當時有具不具，要始終經理，三世中得言悉成就有十二，明佛性亦然，未來必有也。
善男子！佛性者，亦色非色至非諸聲聞、緣覺所知。
僧宗曰：第七翻，明十住所以不見，以其理故也。為成此義故，假設狀貌，不亦易可知耶？亦色者，垂形六道也。非色者，理絕形色也。非色非非色者，雙遣也。亦一者，理無二也。非一者，說三乘也。文中自有具釋。
善男子！佛性者，非陰、界、入至無邊功德之所成就。
僧亮曰：涅盤經說性如是，不讀則不見也。
僧宗曰：第八、更寄譬顯非內非外之理也。煩惱覆故，非內；惑盡則見故，非外也。
寶亮曰：第三翻，遣執。凡欲學者，莫承聲而著，若聞色是佛性，不得言唯色是而心非。復聞四陰是佛性，亦不得言唯心是而色非。但圣人說法，隨時逐物，所須豈可定執耶？
爾時，師子吼菩薩摩訶薩至成就幾法得了了見。
僧亮曰：舉第五問果義強，為生因也。生者，能*辨無令有也。了者，了已有也。就文而言，小不次，推義，第三重應在第二也。第一重取住前六度，與佛性相對，佛性雖為正因，若語*辨果之力，非檀等諸度，則不得果，於了為強，義說生也。
僧亮曰：正因佛性，取果力不如，故唯得作了因也。
復有了因，謂六波羅蜜佛性。
僧宗曰：此取九地以還，於果義弱，為了也。
寶亮曰：因中六度，去佛果遠，唯得為三菩提作了因也。
復有生因，謂首楞嚴三昧阿耨多羅三藐三菩提。
僧宗曰：謂十住也。
寶亮曰：金剛心力強，生佛果速，故謂正因。
復有了因，謂八正道阿耨多羅三藐三菩提。
僧宗曰：八正是偏行，以其義弱，故為了也。
寶亮曰：二乘行遠，但得作了因也。
復有生因，所謂信心六波羅蜜。
僧亮曰：本無今有，是生也；本有今見，是了也。如無常見常是生，無常見無常是了也。
僧宗曰：此取登住至三住也。比八正義強，故名生也。所以得知三住者，以住信忍地。今言信心六度也。
寶亮曰：大乘行近，故名生也。
師子吼言：世尊！如佛所說至云何可見？佛性亦爾。
僧亮曰：觀門第三，通觀因果也。辨見聞亦異，以了為見，不了為聞。
寶亮曰：第三、因果合觀也。師子吼舉百非以明如來云何可見耶？
佛言：善男子！佛身二種至故名眾生悉有佛性。
僧亮曰：方便示現，是名為見者，以示現故，色、聲皆名見也。解脫之身，亦名聞見也。余悉爾。
僧宗曰：第四翻，領理前宗也。
寶亮曰：佛還約眼見、聞見二事勸信也。一常者，謂法身也；無常者，應身也。可見者，佛與十住菩薩；不可見者，謂一切眾生。十住與佛，可名眼見；九住以來，一向是信者，故屬聞見也。佛見佛性，了了分明，故言如色；十住以還，見不分明，故言非色也。