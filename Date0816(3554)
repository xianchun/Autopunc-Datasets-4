毛詩序：小宛，大夫刺宣王也。
小宛宛彼鳴鳩，翰飛戾天。我心憂傷，念昔先人。明發不寐，有懷二人。
人之齊聖，飲酒溫克。彼昏不知，壹醉日富。各敬爾儀，天命不又。
中原有菽，庶民采之。螟蛉有子，蜾蠃負之。教誨爾子，式穀似之。
題彼脊令，載飛載鳴。我日斯邁，而月斯征。夙興夜寐，毋忝爾所生。
交交桑扈，率場啄粟。哀我填寡，宜岸宜獄。握粟出卜，自何能穀？
溫溫恭人，如集于木。惴惴小心，如臨于谷。戰戰兢兢，如履薄冰。
小宛，六章，章六句。
據北京大學出版、李學勤等人整理之十三經注疏整理本中說明，根據清代阮元考證，宣實為幽之訛誤。