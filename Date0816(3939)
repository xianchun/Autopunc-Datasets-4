投子和尚，嗣翠微，在舒州桐城縣。師諱大同，舒州懷寧縣人也，姓劉。受業於東都保唐滿禪師下，初習小乘定，知非而舍，文，周游勝槩，旋經故里，卜投子山，而有終焉之志，乃刱立庵茨，棲心遁迹。及乾符中和之際，鼎沸鯨吞，荊越楚吳，戈□競耀，狂戎交扇，搩謶縱橫，豈唯隳殄國邦，抑亦摧殘佛寺。
時有暴黨魁師執刃庵前，厲聲曰：和尚在此間作什摩？
師曰：吾在此間傳心。
魁師云：傳个什摩心？
師曰：佛心。
魁師低首良久，解顏曰：和尚家大不思議，非我輩之所啚。則內劍於匣膜，各脫服玩用施而去，自爾，日有禪流相訪。
有人問曰：凡圣相去幾何？師下繩床立。
問：一物不將來，為什摩卻言放下著？
師云：辛苦與摩來。
問：最親處乞師一言。師以杖敲之。
僧曰：為什摩不道？
師云：汝爭得與摩不識好惡？
問：古人道：百年投魯伯。
又問：未見四祖時如何？
師曰：在。
見後如何？
師曰：在。
師問僧：從什摩處來？
對曰：云居來。
師曰：何似此*問地？
僧無對，卻歸，舉似云居，云居云：南有雪峰，北有趙州。
師又才開門了，便東覷西覷，大眾一時走上，師便閞卻門。有□問石門：投子閞門，意作摩生？
門云：閞門尚不□，不閞門你向什摩處會？
師有時云：你諸人□□閑處脫不可得相應時，無量劫來向一切處用心著急，自己事卻是問皆得一子之地，何以傳授不普？
師答曰：月。
神山和尚，嗣云喦。師諱僧密，未睹行錄，不決始終。師與洞山鋤茶次，洞山拋卻钁頭，云：我今日困，一點氣力也無。
師曰：若無氣力，爭解與摩道得？
洞山云：將謂有氣力底是。
因裴大夫問僧：下供養，佛還吃也無？
僧曰：如大夫祭祀家先。
有人舉似云喦，云喦云：這个人未出家在。
師進曰：卻請和尚道。
喦曰：汝幾般飰食，但一時下來。喦卻問師：他忽然下來時作摩生？
師曰：卻須合取鉢盂。喦深肯之。
有行者問：生死事大，請師一言。
師曰：行者何時曾死來？
行者云：不會，請師說。
師云：若與摩，須死一場去。
師與洞山行腳時，到寺，洞山坐禪，師一向睡，洞山心悶，喚師，師應喏，洞山云：上座還會摩？
師曰：不會。
洞山云：既不會，作摩生睡？
師云：會底人還睡也無？洞山不語。
師曰：一條繩子自系。
師把針次，洞山問：作什摩？
師曰：把針。
洞山云：作摩生把針？
師云：个个與他相似。
洞山云：若有个个，則不相似。
師卻問洞山，洞山云：大地一齊火發。
曹山云：為什摩寸絲不留？
曹山問僧：作摩生是大地一齊火發？
對曰：近不得。
曹云：近不得是火也，與摩時，還存得寸絲也無？
對曰：若有寸絲，則不成大火。曹山不肯。
邈上座云：與摩時，卻存得寸絲。
曹山云：邈闍梨是間生。
師與洞山到村院向火次，洞山問師：水從何出？
師云：無處來。
洞山云：三十年同行，作任摩語話！
師云：理長則就，老兄作摩生？
洞山云：只見淈淈，不知從何出。
洞山和尚，嗣云喦，在洪州高安縣。師諱良價，姓俞，越川諸暨縣人也。初投村院院主處出家，其院主不任持，師并無欺嫌之心，過得兩年，院主見他孝順，教伊念心經。未過得一兩日，念得徹，和尚又教上別經，師啟師曰：念底心經尚乃未會，不用上別經。
院主云：適來可憐念得，因什摩道未會？
師曰：經中有一句語不會。
院主云：不會那？
師曰：不會無眼耳鼻舌身意，請和尚為某甲說。院主杜口無言。從此法公不是尋常人也。
院主便領上五泄和尚處，具陳前事，此法公不是某甲分上人，乞和尚攝收。五泄容許。
師蒙攝受，過得三年後，受戒一切了，諮白和尚：啟師：某甲欲得行腳，乞和尚處分。
五泄云：尋取排擇下，問取南泉去。
師曰：一去攀緣盡，孤鶴不來巢。
師便辭五泄到南泉。南泉因歸宗齋，垂語云：今日為歸宗設齋，歸宗還來也無？眾無對。
師出來禮拜云：請師徵起。
南泉便問，師對曰：待有伴則來。
南泉跳下來，撫背云：雖是後生，敢有雕啄之分。
師曰：莫壓良為賤。因此名播天下，呼為作家也。後參云喦，盡領玄旨。
止大中末間，住于新豐山，大弘禪要，時有人問：學人欲見和尚本來師時如何？
師曰：年涯相似，則無阻。
學人再舉所疑，師曰：不躡前蹤，更請一問。
云居代云：與摩則某甲不得見和尚本來師也。
後教上座拈問長慶：如何是年涯相似？
長慶云：古人與摩道，教闍梨來這覓什摩？
問：師見南泉，因什摩為云喦設齋？
師曰：我不重他云喦道德，亦不為佛法，只重他不為我說破。
問：如何是毘盧師、法身主？
師曰：禾莖粟柄。
師到百顏，顏問：近離什摩處？
師曰：近離湖南。
顏云：官察使姓什摩？
師曰：不得他姓。
顏云：名什摩？
師曰：不得他名。
顏曰：還曾出不？
師曰：不曾出也。
顏曰：合句雞犀。
有人問洞山：時時勤拂拭，大殺好！因什摩不得衣鉢？
洞山答曰：直道本來無一物，也未得衣鉢在。
進曰：什摩人合得衣鉢？
師曰：不入門者得。
進曰：此人還受也無？
師曰：雖然不受，不得不與他。
問：虵吞蝦蟆，救則是？不救則是？
師云：救則雙目不睹，不救則形影不彰。
因云喦齋，有人問：和尚於先師處得何指示？
師曰：我雖在彼中，不蒙他指示。
僧曰：既不蒙他指示，又用設齋作什摩？
師曰：雖不蒙他指示，亦不敢辜負他。
又設齋次，問：和尚設先師齋，還肯先師也無？
師曰：半肯半不肯。
僧曰：為什摩不全肯？
師曰：若全肯，則辜負先師。
僧拈問安國：全肯為什摩卻成辜負？
安國曰：金屑雖貴。
白蓮云：不可認兒作爺。
有人拈問鳳池：如何是半肯？
鳳池云：從今日去向入，且留親見。
如何是半不肯？
鳳池云：還是汝肯底事摩？
僧曰：全肯為什摩辜負先師？
鳳池云：守著合頭，則出身無路。
問：三身中，阿那个身不墮眾數？
師曰：吾常於此切。
僧問曹山：先師道：吾常於此切。意作摩生？
曹山云：要頭，則斫將去。
問雪峰，雪峰以杖攔口擉云：我亦曾到洞山來。
因夜不點燈，有僧出來問話，師喚侍者點燈來，侍者點燈來，師曰：適來問話上座出來！出來！其僧便出。
師曰：將取三兩粉與這个上座。僧拂袖而出。
後因此得入路，將衣鉢一時設齋。得三五年後，辭和尚，和尚云：善為！善為！
雪峰在身邊侍立，問：者个上座適來辭去，幾時再來？
師曰：只知一去，不知再來。此僧歸堂，衣鉢下座而遷化。
雪峰見上座遷化，便報師，師曰：雖然如此，猶教老僧三生在。
又一家舉則別，因兩个僧造同行，一人不安，在涅盤堂將息，一人看他。有一日，不安底上座喚同行云：某甲欲得去，一時相共去。
對曰：某甲未有病，作摩生相共去？
病僧云：不得比來同行，去也須同行去始得。
對曰：好，與摩則某甲去辭和尚。
其僧到和尚處，具說前事，師云：一切事在你。善為！善為！其僧去涅盤堂，兩人對坐，說話一切後，當胸合掌，峭底便去。
雪峰在法席造飯頭，見其次第，便去和尚處說：適來辭和尚僧，去涅盤堂，兩人對坐遷化，極是異也。
師云：此兩人只解與摩去，不解傳來，若也，與老僧隔三生在。
師有時示眾曰：吾有閑名在世，誰能與吾除得？
有沙彌出來云：請師法號。
師白搥曰：吾閑名已謝。
石霜代云：無人得他肯。
進曰：爭那閑名在世何？
霜曰：張三李四他人事。
云居代云：若有閑名，非吾先師。
曹山代曰：從古至今，無人弁店，足什摩可怪？
大師又勸學徒曰：天地之內，宇宙之間，中有一寶，秘在形山，識物靈照，內外空然，寂寞難見，其位玄玄，但向己求，莫從他借。借亦不得，舍亦不堪，總是他心，不如自性。性如清凈，即是法身。草木之生，見解如此。住止必須擇伴，時時聞於未聞；遠行要假良朋，數數清於耳目。故云生我者父母，成我者朋友。親於善者，如霧行，雖不濕衣，時時有潤。蓬生麻竹，不扶自直；白砂在泥，與之俱黑。一日為師，終世為天；一日為主，終身為父。玉不琢，不成器；人不學，不知道。
師問病僧：不易，闍梨！
對曰：生死事大，和尚！
師曰：何不向粟畬去？
病僧曰：若與摩，則珍重。峭然便去。
問：一切皆放舍，猶若未生時如何？
師曰：有一人不知闍梨手空。
師示眾云：諸方有驚人之句，我這有刮骨之言。
時有人問：承和尚有言：諸方有驚人之句，我這有刮骨之言。豈不是？
師曰：是也，將來與你刮。
僧曰：四方八面請師刮。
師曰：不刮。
僧曰：幸是好手，為什摩不刮？
師曰：汝不見道：世醫拱手。
云門到西峰，西峰問：某甲只聞洞山刮骨之言，不得周旋，請上座與某舉看。
云門具陳前話，西峰便合掌云：得與摩周旋。
云門拈問西峰：洞山前語道，將來與你刮。賓家第二機來，為什摩道不刮？
西峰沈吟後云：上座！上座應喏。
西峰曰：堆阜也。
師示眾曰：展手而學鳥道，而學玄路，而學寶壽，不肯出法堂外，道這老和尚有什摩事急？
云居便去和尚處問：和尚與摩道，有一人不肯。
師曰：為肯者說，不為不肯底。只如不肯底人，教伊出頭來，我要見。
居云：無不肯底。
師曰：闍梨適來道有一人不肯，因什摩道無不肯？更道。
居云：出來則肯也。
師曰：灼然肯則不肯，出則不出。
問：古人有言：青青翠竹盡是真如，欝欝黃花無非般若。此意如何？
師曰：不遍色。
僧曰：為什摩不遍色？
師曰：不是真如，亦無般若。
僧曰：還彰也無？
師曰：不露世。
僧曰：為什摩不露世？
師曰：非世。
僧曰：非世者如何？
師曰：某甲則與摩道，闍梨如何？
對曰：不會，將會與闍梨。
僧曰：和尚為什摩不與施設？
師曰：看看不奈何。
僧曰：為什摩承當不得？
師曰：汝為什摩泥他有言？
僧曰：與摩則無言。
師曰：非無言。
僧曰：無言為什摩卻非？
師曰：不是無言。
問：相逢不擎出，舉意便知有，此意如何？師合掌頂戴。
報慈拈問僧：只如洞山口與摩道，合掌頂戴，只與摩是合掌頂戴？僧無對。
自代曰：一脉兩中。
問：清河彼岸是什摩草？
師曰：不萌之草。
僧曰：渡河就者如何？
師曰：一切都盡。師又云：不萌之草為什摩能藏香象？香象者，今時功成果；草者，本來不萌之草；藏者，本不認圓滿行相，故云藏。
有一尼到僧堂前云：如許多眾僧總是我兒子也。眾僧道不得。
有人舉似師，師代云：我因所生。
有僧持鉢，家常俗人問：上座要个什摩？
僧云：揀什摩？
俗人將草滿鉢盂著云：上座若解道得，則供養；若道不得，則且去。其僧無對。
有人舉似師，師代云：這个是揀底，不揀底把將來。
師問僧：心法雙亡性則真，是第幾座？
對曰：是第二座。
師曰：為什摩不與他第一座？
僧曰：非心非法。
師曰：心法雙亡是非心非法也，何更如是道？
師代曰：非真不得。
座問：如何是父少？
師云：闍梨春秋多少？
如何是子老？
師曰：某甲尋常向人道玄去。
問：古人有言：但以神會，不可以事求。此意如何？
師曰：從門入者非寶。
曰：不從門入者如何？
師曰：此中無人領覽。
問：心法滅時如何？
師曰：口道得有什摩利益？莫信口頭辦，直得與摩去始得。設使與摩去，也是佛邊事學。
進曰：請師指示个佛向上人。
師曰：非佛。
問：四大違和，還有不病者也無？
師曰：有。
僧曰：不病者還看和尚不？
師曰：某甲看他則有分，他誰彩某甲？
僧曰：和尚病，爭看得他？
師曰：某甲若看，則不見有病。
問：正與摩時如何？
師曰：是闍梨窠窟。
僧曰：不與摩時如何？
師曰：不顧占。
僧云：不顧占，莫是和尚重處不？
師曰：不顧占，重什摩？
僧曰：如何是和尚重處？
師曰：不擎拳向闍梨。
僧曰：如何是學人重處？
師曰：莫合掌向某甲。
僧曰：任摩則不相干也。
師曰：誰共你相識？
僧曰：畢竟如何？
師曰：誰肯作大？誰肯作小？
問：牛頭未見四祖時，百鳥銜花供養時如何？
師曰：如珠在掌。
僧曰：見後為什摩不銜花？
師云：通身去也。
問：如何是無心意識底人？
師曰：非無心意識人。
僧曰：還參請得也無？
師曰：不曾聞人傳語，不曾受人囑托。
僧曰：還親近得也無？
師曰：非但闍梨一人，老僧亦不得。
僧曰：和尚為什摩不得？
師曰：不是無心意識人。
問：蛤中有珠，蛤還知不？
師曰：知則失。
僧曰：如何則得？
師曰：莫依前言。
問：古人有言：以虛空之心，合虛。師走避深山而不能免眾，復尋出圍，拷，真如凡圣是空花。
問：道吾忌日，和尚何不設齋？
師云：我因他得無三寸，所以不將這个供養。
有人問禾山：古人云：我因他得無三寸，所以不將這个供養。未審將什摩供養？
禾山云：將無三寸供養。
僧云：古人為什摩道不將這个供養？
禾山云：汝喚什摩作這个？
圓茶頭問：志圓為什摩勿奈何？
師云：非但一个，闔國亦勿奈何。
進曰：和尚如何？
師云：我亦勿奈何。
進曰：師是人天師，為什摩勿奈何？
師云：老僧不曾得他顏色，教我作摩生？
師問座主：教中道：不可以智知，不可以識識。此是什摩人次第？
對曰：此是贊法身之言。
師云：法身是贊，何必更贊乎？座主無對。
問：忽有人問：百年後什摩處去？作摩生向他道？
師云：但向他道：二十年在世一千五百人。又云：會摩？
對曰：不會。
師云：且歸堂去。
師問大光：除卻今時，還更有異時也無？
對云：渠亦不道今日是。
師云：我也擬道非今日。
雪峰問少師：什摩處歸？
對曰：江西。
峰曰：江西那？
對云：石霜。
雪峰舉：石霜病重時，有新到二百來人，未參見和尚，惆悵出聲啼哭，石霜問監院：是什摩人哭聲？對云：二百來个新到，不得參見和尚，因此啼哭。師云：喚他來，隔窗相看。侍者便喚他新到一際上來，隔窗禮拜問：咫尺之間，為什摩不睹尊顏？師云：遍界不曾藏。
雪峰舉此話贊師，後問：遍界不曾藏，是什摩界？
對云：是什摩？問和尚。
峰云：問有橫豎，是你因什摩與摩道？學人不會。
又問：衷情無可祗對。
峰造一首偈曰：
可憐徒懃子，時人笑你昏。
神清如鏡像，迥然與物分。
師問僧：從什摩處來？
對云：雪峰來。
師云：有什摩佛法因緣？你舉看。
其僧便舉：和尚示眾云：三世諸佛不能唱，十二分教載不起。三乘教外別傳，十方老僧口到這百雜碎。
師便失聲云：堪作什摩？早被你驀頭拗卻也。師又云：雖然如此，我也不一向。
其僧便問：雪峰意旨如何？
師云：我道夢人思不近，你作摩生？
問：十方同一會，共譚何事？
師云：在三寸上，何處有事在？
僧曰：豈無撥端者？
師云：時人眼不齊。
問：如何是芥子納須彌？
師云：雙雙聽你雙雙。
問：臣之有功，王賜何物？
師云：不轉目。
師自僖宗皇帝特降紫衣，堅退不受。光啟四年戊申歲二月十日遷化，報齡八十，僧夏五十九。平章事孫握撰碑文。勑謚普會大師見相之塔。