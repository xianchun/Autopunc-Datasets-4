佛告阿難：云何如來至曠野澤伏鬼大將？我從舍衛只陀精舍放金色光，照舍衛城，令作金色。舍衛國內有一長者，名曰財德。長者有子，年始三歲。父教其子，令受三歸。散脂鬼神饑火所逼，入舍衛城接取嬰兒。爾時，嬰兒稱南無佛，以稱佛故，鬼王口噤，不能得食，但眼出火，以怖嬰兒。嬰兒見鬼形狀丑惡，胸有三面，臍有二面，兩膝二面，面如象面，狗牙上出，眼復出火，火皆下流，童子驚怖，稱南無佛、南無法、南無僧。
爾時，世尊天耳遠聞，獨將阿難足步虛空。阿難在後，從佛不及。佛以神力，化作寶花，其花光明，接取阿難。阿難坐花，見閻浮提滿中化佛，一一化佛身滿三千大千世界，是諸化佛說三乘法，勸進菩薩修行念佛。阿難見聞，即憶過去九十億佛所說經藏，憶持不失。
爾時，世尊到曠野澤，放眉間白毫大人相光，其光直照怖小兒身。小兒見光，如見父母，心無驚懼。時曠野鬼舉一大石，厚十二丈，欲擲世尊，眼出雷電，雨雹如雨，一一雹下，如赤雞子從空而下，未至佛上，化成化佛。一一化佛入火光三昧，諸火光明燒曠野澤，大地洞然。鬼王不怖，擲石住空，化成寶臺。臺中復有百億化佛，異口同音贊嘆慈心，鬼猶不伏。
時金剛神手奮金杵，揮大利劍，髭如劍竦，眼如電光，以金剛杵擬鬼王額，攘臂大叫，聲振天地。鬼王驚怖，抱持小兒，長跪上佛，白言：沙門！唯愿慈愛，救我生命！
時金剛神化金剛杵為大鐵山，四面火起，繞鬼七匝，猛火炎熾，焚燒鬼身。嬰兒舉手勑鬼王言：稱南無佛。我稱佛故，從死得生。汝今可稱南無諸佛。爾時，鬼王驚怖失聲，稱南無佛，白言：瞿曇！可救護我。
爾時，世尊以梵音聲，猶如慈父安慰諸子，撫慰鬼王亦復如是。密迹金剛勑鬼鬼王言：汝今速伏，歸依佛法及與眾僧；汝若不伏，碎汝眷屬萬億八千，令如微塵。
時曠野鬼以驚怖故，五體投地，為佛作禮，白言：世尊！我噉人，今者不煞，當食何物？
佛勑鬼王：汝但不煞，我勑弟子常施汝食，乃至法滅，以我力故，令汝飽滿。鬼王聞已，歡喜合掌，受佛五戒。受五戒已，見諸火山焰焰相次，變成化佛，滿曠野澤皆是化佛，一一佛後有一阿難，一一化佛異口同音，皆說五戒。
時曠野鬼白金剛神：因大德故，得服甘露無上法味。時金剛神擲杵空中，佛神力故，令金剛杵猶如百億金須彌山，一一須彌百億龕室，一一龕室百億化佛游步經行，是諸化佛舉足下足，足下自然生七寶臺，一一臺上，沙化佛結加趺坐。
佛告大王：佛滅度後，佛諸弟子欲知如來伏曠野鬼自在神通，如是觀者，名為正觀；若異觀者，名為邪觀。佛滅度後，若有眾生思是法者，觀是法者，得此想者，除百千億劫生死之罪，生生之處，不受鬼身，值遇諸佛，間無空缺。設無佛時，遇辟支佛；無辟支佛，遇仙人為說正道。
佛告阿難：汝今持是境界念想，為未來世一切眾生當廣宣說，是名諸佛神通境界。若失此事，則名謗佛，斷菩提種。持是法者，鬼魅不著，為諸佛之所護助。
佛告阿難：云何名如來到那乾訶羅國？古仙山薝卜花林毒龍池側青蓮花泉北，羅剎穴中阿那斯山巖南。爾時，彼穴有五羅剎，化作女龍，與毒龍通。龍復降雹，羅剎亂行，饑饉疾疫，已歷四年。時王驚懼，禱祠神只，於事無益，召諸咒師，令咒毒龍。羅剎氣盛，咒術不行。王作是念：得一神人，驅此羅剎，降是毒龍，唯除我身，其余無惜。
時有梵志，聰明多智，白言：大王！迦毗羅城凈飯王子，其生之日，萬神侍御，七寶降瑞，阿私陀相：處國，當為轉輪圣王；若不樂天下，成自然佛。今者道成，号釋迦文，巨身丈六，三十二相、八十種好，足躡蓮花，項佩日光，身相端嚴，如真金山。
王聞是語，心大歡喜，向佛生地，自歸作禮，若梵志語審實不虛，有佛出世，名釋迦文，然我相法，卻後九劫乃當有佛名釋迦文，云何今日佛日已興？云何不哀，至此國界？
空中有聲告言：大王！汝莫疑，佛釋迦牟尼精進勇猛，超越九劫。
聞是語已，復更長跪，合掌贊嘆：佛通明慧，應知我心，愿屈慈悲，光臨此國！
爾時，香煙至佛精舍，如白琉璃云，繞佛七匝，化作金蓋，其蓋有鈴，出妙音聲，其聲請佛，請比丘僧。爾時，如來勑諸比丘：諸得六通者，隨從佛後，受那乾訶羅王弗巴浮提請。
摩訶迦葉徒眾五百，化作琉璃山，山上皆有流泉、浴池、七寶行樹，樹下皆有金床銀光，光化為窟，摩訶迦葉坐此窟中，常坐不臥，勑諸弟子行十二頭陀，其山如云，疾於猛風，詣古仙山。大目揵連徒眾五百，化百千龍，盤身為座，龍口吐火，化成金臺，七寶床座，寶帳、寶蓋及諸幢幡，皆悉備足，目連處中，如琉璃人，表清澈，詣那乾訶。舍利弗以神通力化作雪山，白玉為窟，均提等五百沙彌坐七寶窟，圍繞雪山。時舍利弗坐白玉窟，如黃金人放金色光，其光雜色，映耀雪山，敷揚大法，沙彌聽受，往詣彼國。摩訶迦栴延與其眷屬五百比丘，化作蓮花，猶如金臺，比丘處上，身下出水，化為流泉，流諸花間，水不渧地，上有金蓋，彌覆比丘，亦往彼國。如是千二百五十大弟子，各有五百比丘作諸神通，如舍利弗、目揵連等，踴身虛空，如鴈王翔，往詣彼國。
爾時，世尊著衣持鉢，勑語阿難：持尼師檀。爾時，世尊足步虛空，佛舉足時，四天王、釋提桓因、梵天王、無數天子、百千天女，繞佛七匝，為佛作禮，侍從佛後。爾時，世尊放項金光，化作一萬八千諸大化佛，一一化佛復放光明，如此項光亦復化作一萬八千諸大化佛，佛佛相次，滿虛空中，如鴈王翔，往至彼國。始到國界，王出奉迎，為佛作禮。
爾時，龍王見世尊來，父子徒黨十六大龍，興大云雷，震吼雨雹，眼中出火，口亦吐火，鱗甲身毛俱出煙爓，五羅剎女現丑惡形，眼如掣電，住立佛前。時龍王子見虛空中滿中化佛，白其父言：父王吐火，欲害一佛，試看空中有無數佛。
時龍吐毒，心意猛盛，訶責其子：惟有一佛，何處有多？
時金剛神手把大杵，化身無數，杵頭火然，如旋火輪，輪輪相次，從空中下，火焰熱熾，猶如融銅，燒惡龍身。龍王驚怖，無走遁處，走入佛影，佛影清涼，如甘露灑，龍得除熱，仰頭視空，滿空中佛，一一如來放無數光，一一光中無量化佛，一一化佛亦放無數百千光明。時諸光中，一切皆是執金剛神奮金剛杵。龍見諸佛，極大歡喜，見諸金剛，極大惶怖，合掌恭敬，為佛作禮，五羅剎女亦禮如來。
時諸天子雨曼陀羅花、摩訶曼陀羅花、曼殊沙花、摩訶曼殊沙花而以供養，天鼓自鳴，諸天叉手，空中立侍。時彼國王，眷屬五千，燒眾名香，頭面禮佛，請佛就座。時彼龍王從龍池出，獻七寶床，手擎敷置，白佛：世尊！惟愿救我，莫使力士傷害我身！
爾時，如來以梵音聲，猶如慈母撫恤嬰兒，令彼龍王及羅剎女受法王化，請佛就座。爾時，國王復敷高床，氍氀毾極細軟者，張白縵，真珠羅網彌覆其上，請佛世尊，令處縵中。
爾時，世尊舉足欲行，佛鹿王腨，腨出五光，光有五色繞佛七匝，如天妙花，化成花帳。眾花葉間，百千無數諸化菩薩合掌贊偈，有萬億音，空中化佛放腨光明亦復如是。十六小龍手執山石，霹靂起火，來至佛所，大眾驚怖，入佛光中。
爾時，世尊出金色臂，張合曼掌，指網曼間，雨大寶花，大眾皆見化成化佛，唯諸龍見是金翅鳥，欲搏噬龍，龍畏金翅，走入佛影，為佛作禮，叩頭求救。佛至縵前，勑阿難言：敷尼師檀。是時，阿難即入縵中，先舉右手，從左肩上取尼師檀，時尼師檀即復化成五百億金臺，七寶校飾。欲敷之時，即復化成五百億蓮花，七寶莊嚴，政四角時，一角生五百億七寶蓮花，行行相次，遍滿縵內。
爾時，世尊就七寶床結加趺坐，諸蓮花上皆有佛坐。時諸比丘見佛坐已，為佛作禮，右繞七匝，各敷坐具，比丘坐具皆悉化成琉璃之座，比丘就座時，琉璃座放琉璃光，作琉璃窟，諸比丘等，入火光三昧，身作金色。時彼國王見佛神變，歡喜合掌，繞佛七匝，為佛作禮，覩佛神化，應時即發阿耨多羅三藐三菩提心，勑諸臣下皆使發心。爾時，龍王怖畏金剛大力士故，亦發阿耨多羅三藐三菩提心，五羅剎女亦發菩提心。
爾時，大王為佛及僧欲設中膳。佛告大王：但辦食器，余無所須。王受佛勑，具諸寶器，佛神力故，令諸器內天須陀味自然盈滿。時諸大眾食是食已，自然得入念佛三昧，見十方佛身量無邊，復聞說法微妙音聲，其音純贊念佛、念法、念比丘僧，亦有廣說六波羅蜜、三十七品助菩提法，聞是語已，倍更歡喜，繞佛千匝。
爾時，國王請佛入城，龍王怒曰：汝奪我利，吾滅汝國！
佛告大王：檀越先歸，佛自知時。爾時，國王為佛作禮，逡巡而退。
爾時，龍王及羅剎女五體投地，求佛授戒，佛即如法為說三歸五戒之法。龍王聞已，心大歡喜，龍王眷屬百千諸龍從池而出，為佛作禮，如來應時隨龍音類，為其說法，聞法歡喜，佛勑目連，為其受戒。
爾時，目連入如意定，即自化身作百千億金翅鳥王，一一鳥王足躡五龍，住在虛空。時諸小龍而作是言：佛勑和上為我受戒，和上云何作恐怖像？
目連告曰：汝於多劫不恐怖中橫生怖想，於無瞋恚生瞋恚想，於無害所橫生害想。我實是人，汝惡心故，見我是鳥。
爾時，龍王以恐怖故，自誓不煞、不惱眾生，以發善心，目連即時還復本身，為說五戒。
爾時，龍王長跪合掌，勸請世尊：唯愿如來常住此間！佛若不在，我發惡心，無由得成阿耨多羅三藐三菩提。唯愿如來留神垂念，常在於此！殷懃三請，如是不止。
時梵天王復來禮佛，合掌勸請：愿婆伽婆為未來世諸眾生故，莫獨偏為此一小龍。百千梵王異口同音，皆作是請。
爾時，如來即便微笑，口出無量百千光明，一一光中無量化佛，一一化佛，萬億菩薩以為侍從。時彼龍王於其池中出七寶臺，奉上如來，唯愿天尊受我此臺！
爾時，世尊告龍王曰：不須此臺，汝今但以羅剎石窟持以施我。時梵天王、無數天子先入窟中，時彼龍王以諸雜寶以莊校窟。
佛告阿難：汝教龍王凈掃石窟。諸天聞已，各脫寶衣，競以拂窟。
爾時，如來還攝身光，卷諸化佛，來入佛頂。爾時，如來勑諸比丘皆在窟外，唯佛獨入，自敷坐具，敷坐具時，令此石山暫為七寶。時羅剎女及以龍王為四大弟子、尊者阿難，造五石窟。
爾時，世尊坐龍王窟，不移坐處，亦受王請，入那乾訶城、耆闍崛山、舍衛國迦毗羅城及諸住處，皆見有佛。時虛空中蓮華座上無量化佛、一切世界滿中化佛，龍王歡喜，發大誓愿：愿我來世，得佛如此。
佛受王請，經七日已，王遣一人乘八千里象，持諸供具，遍一切國，供養眾僧，到處皆見釋迦文佛。信反白王：如來世尊不但此國，余國亦有。余國諸佛皆說苦、空、無常、無我、六波羅蜜。王聞是語，豁然意解，得無生忍。
爾時，世尊還攝神足，從石窟出，與諸比丘游履先世為菩薩時，兩兒布施處、投身餓虎處、以頭布施處、剜身千燈處、挑目布施處、割肉代鴿處，如是諸處，龍皆隨從。是時，龍王聞佛還國，啼哭雨淚，白言：世尊！請佛常住，云何舍我？我不見佛，當作惡事，墜墮惡道。
爾時，世尊安慰龍王：我受汝請，坐汝窟中，經千五百歲。時諸小龍合掌叉手，勸請世尊還入窟中，諸龍見佛坐己窟中，身上出水，身下出火，作十八變。小龍見已，復更增進堅固道心。釋迦文佛踴身入石，猶如明鏡，人見面像，諸龍皆見佛在石內，映現於外。爾時，諸龍合掌歡喜，不出其池，常見佛日。
爾時，世尊結加趺坐，在石壁內，眾生見時，遠望則見，近則不現，諸天百千供養佛影，影亦說法。時梵天王合掌恭敬，以偈頌曰：
如來處石窟，踴身入石，
如日無障礙，金光相具足，
我今頭面禮，牟尼救世尊。
爾時，世尊化五百寶車，佛處車中，分身五百。爾時，寶車住虛空中，回旋自在，車轂輞間，百千光明，一一光明無數化佛，不動不轉，到迦毗羅城，坐師子座，如入三昧，一毛孔中有一佛出，一毛孔中還一佛入，如是出入，滿虛空中，無量化佛結加趺坐，是名如來坐時境界。
佛滅度後，佛諸弟子若欲知佛行者，如向所說。若欲知佛坐者，當觀佛影。觀佛影者，先觀佛像，作丈六想，結加趺坐，敷草為座，請像令坐。見坐了了，復當作想：作一石窟，高一丈八尺，深二十四步，清白石想。此想成已，見坐佛像住虛空中，足下雨花，復見行想，入石窟中，入已，復令石窟作七寶山想。此想成已，復見佛像踴入石壁，石壁無礙，猶如明鏡。此想成已，如前還想三十二相，相相觀之，極令明了。此想成已，見諸化佛坐大寶花，結加趺坐，放身光明，普照一切，一一坐佛身毛孔中雨阿僧只諸七寶幢，一一幢頭百千寶幡，幡極小者，縱廣正等如須彌山，此寶幡中復有無數百千化佛，一一化佛踴身皆入此石窟中，佛影臍。此想現時，如佛心說。如是觀者，名為正觀；若異觀者，名為邪觀。
佛滅度後，如我所說，觀佛影者，是名真觀如來坐。觀如來坐者，如見佛身，等無有異，除百千劫生死之罪；若不能見，當入塔觀一切坐像，見坐像已，懺悔障罪。此人觀像因緣功德，彌勒出世，見彌勒佛初始坐於龍華樹下，結加趺坐，見已歡喜，三種菩提隨愿覺了。云何名觀如來行詣拘尸那時，降諸力士？
佛告父王：如來不久當於彼國入般涅盤，爾時，五百力士除妨路石，盡力士力，不能令去。爾時，世尊化作沙門，以手挑石，石飛住空中。力士驚怖，此石設墮，走避無所，仰看空石，皆成化佛，猶如金山，諸佛圍繞，力士見已，心大歡喜。時化沙門倚臥樹下，如人晝眠，有日光明從左脅出，如百億日入右脅中，一一日中，有二寶樹，有大寶床，諸佛臥上，如是光明遍照十方無量世界，一一世界，無量諸佛倚臥樹下，皆有光明從右脅入，左脅而出，如是光明變成寶臺。行者悉見十方世界有一寶臺，此寶臺上有一大佛，身量巨小與十方等，倚臥臺側。
爾時，彼佛左脅流水如琉璃珠，一一寶珠如須彌山，一一山內百千臥佛，一一臥佛出大光明，亦如上說。右脅復出萬億乳河，流注于下，渧渧化成百千化花，花有化佛臥蓮花上，各以右手灑甘露雨，令一切眾皆得服食，餓鬼眾生見此相時，自然飽滿。
爾時，空中有妙音聲贊四無量心，然後分別空無境界，無心心想，寂滅境界，作是觀者，名觀如來臥。觀如來臥者，先當觀臥像，見臥像已，當作是念：佛在世時，所以現臥，諸佛如來體無疲惓，但為降伏剛強力士及諸邪見不善眾生，或復慈愍諸比丘故，現右脅臥。如來臥者，是大悲臥。
欲觀佛臥，當行慈心。行慈心者，緣一切眾生，見受苦時，不惜身分，成熟安樂受苦眾生，令得無患。大悲心者，見諸眾生受苦惱時，如己父母、師長、善友，生悲哀心，淚如猛雨，如是等心，名為大悲。見他受樂，心生歡喜，譬如比丘得第三禪，是名為喜。舍者，一切眾生無眾生相。作是觀時，先觀自身，地大是眾生耶？水、火、風大是眾生耶？色是眾生耶？受、想、行、識是眾生耶？空是眾生耶？非空是眾生耶？如是眾生耶？非如是眾生耶？實際是眾生耶？非實際是眾生耶？有為空是眾生耶？無為空是眾生耶？如是分別解析時，不見眾生，不得眾生，無眾生想，心無所著，亦無志求，解如是等清凈法者，名為行舍。
佛告阿難：若有眾生樂觀佛臥者，是則真觀清凈慈定；若有眾生聞佛臥法及諸比丘隨順佛語，不壞威儀，右脅臥者，當知是人著慚愧衣，服忍辱藥，如此比丘，現世坐禪，見十方佛為說大法。若不坐禪，不毀戒故，於未來世見十方佛，十方諸佛為說大法，聞法易悟，猶如壯士屈申臂頃，應時即得阿羅漢道，三明六通，具八解脫。如來臥者，饒益眾生，以饒益故，名慈悲喜舍。此四法者，出生諸佛諸菩薩母。
說是語已，佛於眾中舉身放光，前八萬四千，左八萬四千，右八萬四千，後八萬四千，項八萬四千，是諸毛孔，一一毛孔一毛旋生，一一毛端有百萬億塵數蓮花，一蓮花上，無量無數微塵化佛。諸化佛身，高顯莊嚴，如千萬億諸須彌山，一一佛臍中有五百萬億師子，一一師子吐五百萬億諸供養具，一一供具有五百萬億七寶花云，一一寶花云有五百萬億諸偈頌云，聲聲相次，猶如雨渧。
爾時，如來復更明顯八十種好，金色光明從白毫出，一一光明遍照十方，化成諸佛，是諸世尊，行者無數，住者無數，坐者無數，臥者無數，是諸化佛說大慈悲，說三十七品助菩提分法，說六波羅蜜，說佛如來十力、無畏、十八不共。此相現時，一億諸釋心無所著，悟無生忍，佛為授記，於未來世過筭數劫當得作佛，号三昧勝幢如來、應供、正遍知，十号具足，次第作佛，凡有一億。彼佛出時，娑婆世界清凈莊嚴，猶如圣伏幢世界光明佛剎，等無有異。是諸菩薩得佛道時，國土無有毀禁、亂意、不善之名，純是菩薩，雖有聲聞，不謗大乘。
時諸釋子聞佛授記，心大歡喜，各脫瓔珞以散佛上，是諸瓔珞當佛上住，化成花樹，一一花樹有沙花，一一花上有沙寶樓，一一樓中有沙化佛，一一化佛演說八萬四千諸波羅蜜。
復有化佛教諸聲聞數息安般，流光白骨，白骨流光，心凈想，心不凈想，起結使想，滅結使想，斷使支想，煞使根想，如是諸想，九百億塵數。如數息安般說，是名聲聞法。菩薩法者，唯有四法，何等為四？一者、晝夜六時，說罪懺悔；二者、常修念佛，不誑眾生；三者、修六和敬，心不恚慢；四者、修行六念，如救頭然。
佛告父王：如是等，名未來世觀佛三昧，亦名分別佛身，亦名知佛色相，亦名念佛三昧，亦名諸佛光明覆護眾生。
說是語時，天、龍、夜叉、八部鬼神、十二億眾發阿耨多羅三藐三菩提心，自發誓愿：愿於來世，常入三昧，見佛色身，如今無異。
時梵天王、釋提桓因、無數天子為佛作禮，長跪合掌而白佛言：世尊！我等今者得見如來色中上色，愿當來世濁惡眾生系念思惟，見佛色身，此愿不虛，我今所說及我所見真實不虛，愿令我等及諸天眾猶如佛身。作是語時，自見心中百萬光出，一一光明化成無量百千化佛，自見己身，身真金色，猶如難陀，等無有異。
時諸梵天白佛言：如來世雄，出現於世，必當利益一切眾生。昔弘誓愿，今已得滿，不舍眾生。此語不虛，故我自見心想境界，未來眾生亦當如是想佛真身。
佛告梵天：如汝所說，真實不虛，未來眾生但發是念，得無量福，身相具足，何況憶想。佛說是語時，凈飯王及諸釋子、比丘尼、優婆夷同時俱起，禮佛而退。
爾時，父王還至宮中，為諸婇女說佛相好。千二百五十婇女聞佛白毫相，心生歡喜，除百萬億那由他生死之罪。空中有聲告諸女言：汝聞佛相，除諸罪咎，應發無上三菩提心。聞是語已，即見空中無量諸佛。見諸佛已，亦皆同時得念佛定。時諸比丘即從坐起，敬禮佛足，繞佛七匝，卻住一面。
爾時，阿難偏袒右肩，合掌長跪，白佛言：世尊！佛說三十二相，余有一相，如來云何不顯說耶？
爾時，世尊勑諸比丘各令還坐。爾時，世尊自化左右作五百億寶山，一一寶山有四佛坐，四佛世尊贊嘆念佛，佛即微笑，口五色光，舌十四光，如此光明化成一佛。其佛臍中，流出五水，其色各異，一一色中有九億菩薩，一一菩薩頂上皆有梵摩尼光，光中皆有沙化佛，一一化佛臍中出水亦復如是。如是眾水，流入佛臍，是諸化佛并化菩薩皆入佛臍。是時，佛身表俱凈，過於凈妙勝琉璃珠，於佛身內有師子座，一一師子座如須彌山，一一座上有一如來，九十億菩薩以為侍者，是諸菩薩頂上諸佛如須彌山。如是十方無量諸佛臍中出水，皆與水俱，來入釋迦文佛臍。時諸佛不大，釋迦不小，釋迦不大，諸佛不小，釋迦文佛身內心中有無量佛，一一佛不相障翳，舉身毛孔說念佛法。時諸化佛各申右手摩阿難頂，汝今善持觀佛三昧，莫使忘失，一心憶念，為未來眾生開光明目。作是語時，過去七佛像住立空中，各申右手摩阿難頂，囑累是事。時虛空中有無數光，一一光中有無數化佛，異口同音，囑累斯法。