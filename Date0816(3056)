我聞如是：
一時，佛游摩竭陀國，與大比丘眾俱，比丘一千悉無著、至真，本皆編發，往詣王舍城摩竭陀邑。於是，摩竭陀王頻鞞娑*邏聞世尊游摩竭陀國，與大比丘眾俱，比丘一千悉無著、至真，本皆編發，來此王舍城摩竭陀邑。摩竭陀王頻鞞娑*邏聞已，卽
集四種軍，象軍、馬軍、車軍、步軍。集四種軍已，與無數眾俱，長一由延，往詣佛所。於是，世尊遙見摩竭陀王頻鞞娑*邏來，則便避道，往至善住尼拘類樹王下，敷尼師檀，結跏趺坐，及比丘眾。
摩竭陀王頻鞞娑*邏遙見世尊在林樹間，端正姝好，猶星中月，光耀煒曄，晃若金山，相好具足，威神巍巍，諸根寂定，無有蔽礙，成就調御，息心靜默。見已下車，若諸王剎利以水灑頂，得為人主，整御大地，有五儀式，一者劍，二*者蓋，三*者天冠，四*者珠柄拂，五*者嚴飾屣，一切除卻，及四種軍。步進詣佛，到已作禮，三自稱名姓：世尊！我是摩竭陀王洗尼頻鞞娑*邏。如是至三。
於是，世尊告曰：大王！如是！如是！汝是摩竭陀王洗尼頻鞞娑*邏。
於是，摩竭陀王洗尼頻鞞娑*邏再三自稱名姓已，為佛作禮，卻坐一面。諸摩竭陀人或禮佛足，卻坐一面；或問訊佛，卻坐一面；或叉手向佛，卻坐一面；或遙見佛已，默然而坐。
爾時，尊者郁毘邏迦葉亦在眾坐，尊者郁毘羅迦葉是摩竭陀人意之所系，謂大尊師是無著真人。於是，摩竭陀人悉作是念：沙門瞿曇從郁毘羅迦葉學梵行耶？為郁毘羅迦葉從沙門瞿曇學梵行耶？
爾時，世尊知摩竭陀人心之所念，便向尊者郁毘羅迦葉而說頌曰：
郁毘見何等？斷火來就此；
迦葉為我說，所由不事火。
飲食種種味，為欲故事火；
生中見如此，是故不樂事。
迦葉意不樂，飲食種種味；
何不樂天人？迦葉為我說。
見寂靜滅盡，無為不欲有，
更無有尊天，是故不事火。
世尊為最勝，世尊不邪思，
了解覺諸法，我受最勝法。
於是，世尊告曰：迦葉！汝今當為現如意足，令此眾會咸得信樂。
如其像作如意足，便在坐沒，從東方出，飛騰虛空，現四種威儀，一行、二住、三坐、四臥。復次，入於火定，尊者郁毘羅迦葉入火定已，身中便出種種火焰，青、黃、赤、白中水精色，下身出火，上身出水；上身出火，下身出水。如是南、西、北方，飛騰虛空，現四種威儀，一行、二住、三坐、四臥。復次，入於火定，尊者郁毘羅迦葉入火定已，身中便出種種火*焰，青、黃、赤、白中水精色，下身出火，上身出水；上身出火，下身出水。
於是，尊者郁毘羅迦葉現如意足已，為佛作禮，白曰：世尊！佛是我師，我是佛弟子，佛具一切智，我無一切智。
世尊告曰：如是，迦葉！如是，迦葉！我有一切智，汝無一切智。
爾時，尊者郁毘羅迦葉因自己故，而說頌曰：
昔無所知時，為解脫事火；
雖老猶生盲，邪不見真際。
我今見上跡，無上龍所說；
無為盡脫苦，見已生死盡。
諸摩竭陀人見如此已，便作是念：沙門瞿曇不從郁毘羅迦葉學梵行，郁毘羅迦葉從沙門瞿曇學梵行也。
世尊知諸摩竭陀人心之所念，便為摩竭陀王洗尼頻鞞娑*邏說法，勸發渴仰，成就歡喜。無量方便為彼說法，勸發渴仰，成就歡喜已，如諸佛法，先說端正法，聞者歡悅。謂說施、說戒、說生天法，毀呰欲為災患，生死為穢，稱嘆無欲為妙道品白凈。
世尊為彼大王說之，佛已知彼有歡喜心、具足心、柔軟心、堪耐心、昇上心、一向心、無疑心、無蓋心，有能、有力堪受正法。謂如諸佛所說正要，世尊卽為彼說苦、集、滅、道：大王！色生滅，汝當知色生滅。大王！覺、想、行、識生滅，汝當知識生滅。大王！猶如大雨時，水上之泡或生或滅。大王！色生滅亦如是，汝當知色生滅。大王！覺、想、行、識生滅，汝當知識生滅。
大王！若族姓子知色生滅，便知不復生當來色。大王！若族姓子知覺、想、行、識生滅，便知不復生當來識。大王！若族姓子知色如真，便不著色，不計色，不染色，不住色，不樂色是我。大王！若族姓子知覺、想、行、識如真，便不著識，不計識，不染識，不住識，不樂識是我。大王！若族姓子不著色，不計色，不染色，不住色，不樂色是我者，便不復更受當來色。大王！若族姓子不著覺、想、行、識，不計識，不染識，不住識，不樂識是我者，便不復更受當來識。大王！此族姓子無量、不可計、無限，得息寂。若舍此五陰已，則不更受陰也。於是，諸摩竭陀人而作是念：若使色無常，覺、想、行、識無常者，誰活？誰受苦樂？
知摩竭陀人心之所念，便告比丘：愚癡凡夫不有所聞，見我是我而著於我，但無我、無我所，空我、空我所，法生則生，法滅則滅，皆由因緣合會生苦。若無因緣，諸苦便滅。眾生因緣會相連續則生諸法。如來見眾生相連續生已，便作是說：有生有死，我以清凈天眼出過於人，見此眾生死時、生時，好色、惡色，或妙、不妙，往來善處及不善處，隨此眾生之所作業，見其如真。
若此眾生成就身惡行，口、意惡行，誹謗圣人，邪見成就邪見業；彼因緣此，身壞命終，必至惡處，生地獄中。若此眾生成就身善行，口、意善行，不誹謗圣人，正見成就正見業；彼因緣此，身壞命終，必昇善處，乃至天上。我知彼如是，然不語彼。此是我為能覺、能語、作教、作起、教起，謂彼彼處受善惡業報。於中或有作是念：此不相應，此不得住，其行如法。因此生彼，若無此因便不生彼；因此有彼，若此滅者，彼便滅也。所謂緣無明有行，乃至緣生有老死；若無明滅，則行便滅，乃至生滅則老死滅。大王！於意云何？色為有常？為無常耶？
答曰：無常也，世尊！
復問曰：若無常者，是苦？非苦耶？
答曰：苦、變易也，世尊！
復問曰：若無常、苦、變易法者，是多聞圣弟子頗受是我，是我所，我是彼所耶？
答曰：不也，世尊！
大王！於意云何？覺、想、行、識為有常？為無常耶？
答曰：無常也，世尊！
復問曰：若無常者，是苦？非苦耶？
答曰：苦、變易也，世尊！
復問曰：若無常、苦、變易法者，是多聞圣弟子頗受是我，是我所，我是彼所耶？
答曰：不也，世尊！
大王！是故汝當如是學：若有色，或過去、或未來、或現在，或內、或外，或麁、或細，或好、或惡，或近、或遠；彼一切非我，非我所，我非彼所，當以慧觀知如真。大王！若有覺、想、行、識，或過去、或未來、或現在，或內、或外，或麁、或細，或好、或惡，或近、或遠；彼一切非我，非我所，我非彼所，當以慧觀知如真。大王！若多聞圣弟子如是觀者，彼便厭色，厭覺、想、行、識，厭已便無欲，無欲已便得解脫，解脫已便知解脫：生已盡，梵行已立，所作已辦，不更受有，知如真。
佛說此法時，摩竭陀王洗尼頻鞞娑邏遠塵離垢，諸法法眼生，及八萬天、摩竭陀諸人萬二千遠塵離垢，諸法法眼生。於是，摩竭陀王洗尼頻鞞娑邏見法得法，覺白凈法，斷疑度惑，更無余尊，不復從他，無有猶豫，已住果證，於世尊法得無所畏，卽
從*座起，稽首佛足，白曰：世尊！我今自歸於佛、法及比丘眾，唯愿世尊受我為優婆塞！從今日始，終身自歸，乃至命盡。
佛說如是，摩竭陀王洗尼頻鞞娑邏及八萬天、摩竭諸人萬二千及千比丘聞佛所說，歡喜奉行！
