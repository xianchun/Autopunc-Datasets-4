虛云和尚年譜之編輯，凡分三期：一期成於癸巳，二期成於丁酉，三期編於師己亥示寂之後。自茲篇編竣，年譜全部暫告完成。
壬辰春，云門事變後，師於重傷重病中，目不能視，耳患重聽，語音艱澀，神志昏沈，諸弟子慮有變也，伺師稍清醒時，環請述生平事蹟，備編年譜。匆遽集多手分錄草稿，拆開舊經書一本，錄於紙背，復裝訂成冊，密交學呂編輯。以港中乏書參考，乃四出搜集，其中整編文字多由諸方叢林展轉錄出，至於法語及事蹟，亦多由師之弟子於曩日親聞者，分別寄來。惟年譜中之重要事實，及向所蘊而未彰者，皆為師之口述，故仍稱自述年譜也。
一、二期所編年譜已印行者，共有三版。癸巳春，法匯及年譜初稿成，同人請速付印，是為第一版。不數月，書冊流通告罄，又於是歲秋間照原書重印，為第二版。未幾，發覺書中有錯誤處，乃將印成書冊呈師鑒定。以關山阻隔，文字滋疑，書信屢付浮沈，不得已，乃將年譜拆開，分寄上海友人親帶至江西云居，始達師覽。經師令侍者略為簽出正誤，於丙申歲八月，專人帶來，已閱四年矣。因此將後來所得資料增訂編入，於丁酉七月付印，是為第二次增訂之第三版。
越二年，己亥冬，師於示寂之前一月，將近年蒐得之佚稿及弟子錄存之法語等交來。諭中有惜別及勉勵語，鄭重囑付重編法匯全集，謂歷代祖師惟期與人共明此事，原無意於語言文字之間，然而曲為今時，聊爾門頭，遂不惜造出許多羅索，不過欲以此一點一滴與四眾共嘗此味而已。今重編全集，記載務須真樸，勿涉浮夸，至於文字繁芿，段落失次，可予以刪改等語。因茲讎勘，略有點竄，稟承遺言，非敢僭越，故於文章潤色，妙義風翻，渲染在所不無，而妄言實所不敢。
今雖結集成帙，惟散佚孔多，補闕拾遺，俟之異日。在昔承平之世，采訪不厭其周，歲月不嫌其遠，從容著述，藏之名山；其或時際亂離，茍任曠持，深虞散佚，天人眼目易墜重淵，使望影歸心，見形折節者，獲一滴法乳而不可得矣。學呂仰承師命，隨順同緣，不知自量，率爾操觚，甘受麤制濫造之愆，實為廣泛流通之計，區區微意，諒荷鑒原，伏冀諸山大德、四海名公不吝教言，匡予不逮，析疑正誤。傳此法音，遙望九種慈云，徧垂甘露，定荷六方贊嘆，普潤群生。是為序。
