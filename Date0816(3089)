指三門，廣大樓閣，門戶不扃，了事衲僧，未行先到。且到後如何？眼不見為凈。
佛殿，天上無彌勒，人間無釋迦，燒香禮拜誰？遂燒香云：唵摩尼達哩吽吒。
踞方丈，前佛性命，後佛紀綱，總被斯徑山今日一把把定，直得盡天下衲僧無出氣處，莫有不甘底麼？拍禪床云：果然。
拈勑黃，從上來莫不貴重這一著子，直得不言而化，不約而同，風從虎兮云從龍。
指法座，召大眾云：便恁麼委得，暢殺五髻峰；儻或躊躇，且行雙徑路。
陞座祝圣罷。復卓拄杖一下，云：喚起凌霄峰頂龍，縱橫變化妙難窮，一聲霹靂擎頭角，三日為霖四海通。
上堂：一葉落，天下秋，趙州八十行腳，中途撞著一塊石，著玄沙腳指血濺梵天，直得山僧拄杖子至今忍痛。因甚如此？不見道：一以貫之。
上堂：擾擾怱怱，晨雞暮鐘，瑞巖不會，喚主人翁。
喜晴上堂：云收霧歛，地辟天開，處處彌勒，門門善財。拍膝云：安得真男子，同上黃金臺？
上堂：入荒田不揀，信手拈來，一似預辦。雪峰輥球，睦州擔版，提起破沙盆，卻是漏燈盞。徑山三百六十骨節，骨節欲斷，是汝諸人還構得麼？若也目顧東西，卻是老僧相賺。
病起佛涅盤上堂：病多諳藥性，經驗始傳人。老僧自去年八九月得病，恰恰半年，是病皆病過，病既多，隨分也諳些藥性。元來黃連便甜，甘草便苦，附子至冷，大黃極熱，其余藥草各各有性，既知藥性，便可療病，而乃見驗。所謂經驗始傳人，見驗則故是，要且卻傳與人不得，須是自得其妙始得。若自得妙處，則手頭活落，指下疏通，不問身病心病，肺肝胃腎，是冷是熱，是深是淺，或表或，或重或輕，來到面前，一一分曉，便能隨病與藥，令他一人人脫體而去。
記得黃面瞿曇臨涅盤時摩胸告眾：若謂吾滅度，非吾弟子；謂吾不滅度，亦非吾弟子。是則是，膏肓之疾。當時若有個作者下得一服藥，便見釋迦老子死中得活。當時既是放過，徑山今日且作死馬醫，試下一服看。拈拄杖，卓一下，云：是你諸人還會麼？若也會得，古佛元在；其或不然，靠拄杖云：過去久矣！
閏月旦上堂：二月復二月，韶光尚可留，雪消深澗底，花發舊枝頭，萬木寒威解，千峰翠色浮，有誰知此意？拍膝云：相共倚危樓。
上堂：古者道：不可以有心求，不可以無心得，不可以語言造，不可以寂默通。是汝諸人還會麼？方圓一片，七畝有寬，界至已定，不用差官。
師將順寂，上堂：山僧既老且病，無力得與諸人東語西話，從前說不到底，今日勉強出來，盡情向諸人面前抖擻去也。遂起身抖擻云：是多少？