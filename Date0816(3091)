凡六，福州長谿人也。師參慈明，因之金鑾，同善侍者坐夏。善乃慈明高弟，道吾真、楊岐會皆推伏之。師自負親見慈明，天下無可意者，善與語，知其未徹，笑之。
一日山行，真舉論鋒發，善拈一片瓦礫置盤石上，云：若向這下得一轉語，許儞親見慈明。
真左右視，擬對之。善叱云：佇思停機，情識未透，何曾夢見？真自愧悚，即還石霜。
慈明見來，叱云：本色行腳人，必知時節。有甚急事，夏未了，早已至此？
師云：被善兄毒心，終礙塞人，故來見和尚。
慈明遽問：如何是佛法大意？
師云：無云生嶺上，有月落波心。
明嗔目喝云：頭白齒豁猶作這個見解！如何脫離生死？
師不敢仰視，淚交頤，久之，遂問：未審如何是佛法大意？
明云：無云生嶺上，有月落波心。師於言下大悟。師爽氣逸出，機辨迅捷，叢林憚之，後出世翠巖。
示眾云：眾生為解礙，菩薩未離覺。拈拄杖云：拄杖子是礙，那個是覺？若也會去，解礙為礙，而不自在；若也不會，歸源性無二，方便有多門。
示眾云：不見一法是大過患。山河大地、日月星辰、色空明暗，不是一法。拈起拄杖云：凡夫見拄杖，喚作拄杖；聲聞人見拄杖，認得個頑空，撥無拄杖；菩薩人見拄杖，豈曾掛著齒牙？饑來吃飯，困來打睡，寒來向火，熱則取涼。不見道：一切智智清凈。恁麼說話，笑破土地口。
示眾，舉：僧問巴陵：如何是道？陵云：明眼人落井。又問寶應，應云：五鳳樓前。又問首山，山云：腳下深三尺。
師云：此三轉語，一轉語壁立千仞，一轉語陸地行舡，一轉語賓主交參。眾中莫有揀得出者麼？出來道看。如無，且行羅漢慈，破結賊故；行菩薩慈，安眾生故；行如來慈，得如相故。
示眾云：臨陣抗敵，不懼生死者，將軍之勇也；入山不懼虎兕者，獵夫之勇也；入水不避蛟龍者，漁父之勇也。作麼生是衲僧之勇？拈起拄杖云：這個是拄杖子，拈得、把得、動得，三千大千世界一時搖動；若拈不得、把不得、動不得，文殊自文殊，解脫自解脫。
師住上藍，時有國博問百丈華和尚云：既是百丈，為甚麼卻矮小？
華云：今日好天晴。博不肯，請師代語。
博理前問，師云：須彌南畔，把手同行。
博佇思，卻云：未審意旨如何？
師云：蚊子上鐵牛。
博云：請和尚為某甲說。
師云：請去卻妻子來，老僧為汝說。
博云：只如長老還行得也無？
師云：老僧每日上藍寺送客，行百十遭。
凡六，示眾云：佛法無事，人自迷源，佛祖出來，大家整頓。故有教流沙界，道播四方，盡皆舍短從長，窮究本性。本性若達，一切皆空，信手拈來，千般受用。且道恁麼說話，還合得祖宗門下事麼？良久，云：啼得血流無用處，不如緘口過殘春。
示眾云：少林妙訣，祖佛家風，應用隨機，卷舒自在。如拳作掌，開合有時；似水成漚，起滅無定。動靜俱顯，語默全彰，萬用自然，不勞心力。到這，喚作順水放船，是人去得。逆風把拖，誰是知音？良久，云：弄潮須是弄潮人。
示眾云：高而不危，滿而不溢，在凡凡不舍，居圣圣難逃，十方都一照，大地絕纖毫。且道是甚麼？喝一喝。
示眾，拈拄杖云：前佛性命，後佛紀綱，總在這。如今用去也，為云為雨，為瑞為祥，利人利天，出生入死，他方世界，出沒卷舒。若也通身是口，說不能盡；通身是眼，照不能窮。一念相應，剎那萬劫。
示眾云：無念為宗，無住為本，真空為體，妙有為用。所以道：盡大地是真空，徧法界是妙有。且道是甚麼人用得？四時運轉，日月長明，法本不遷，道無方所。隨緣自在，逐物昇沈，此土他方，入凡入圣。雖然如此，且道入鄉隨俗一句作麼生道？良久，云：西天梵語，此土唐言。
示眾云：從上來事，非從佛得，不就祖求。丈夫稟性，本自天真，動止合儀，去來無著。如魚在水，任性浮沈；似鳥飛空，俱無罣礙。如斯說話，誰是知音？良久，云：一氣不言含有象，萬靈何處謝無私？
僧問：教中道：始知眾生本來成佛。為甚麼卻有煩惱菩提？
師云：甘草甜，黃連苦。
云：卻成兩個去也。
師云：儞不妨會得好。
問：既是一真法界，為甚麼卻有千差萬別？
師云：根深葉茂。
云：未審還出得這個也無？
師云：弄巧成拙。
問：如何是露地白牛？
師以火筯插火爐上，云：會麼？
云：不會。
師云：頭不欠，尾不剩。
問：作止任滅，教中四病，後學之流，如何趣向？
師云：巧匠運斤斧，斫木不抨繩。
問：丹霞燒木佛，院主為甚麼眉須墮落？
師云：賊不打貧兒家。
師在同安，僧問：既是同安，為甚麼卻病僧化去？
師云：布施不如還卻債。
問：法無取舍，為甚麼遞相傳授？
師云：傳授無取舍。
問：飲光正見，為甚麼見拈華卻微笑？
師云：忍俊不禁。
問：天下禪和為甚麼出這個不得？
師云：往往如斯。
凡十，示眾云：古今日月，依舊山河。若明得去，十方薄伽梵，一路涅盤門；若明不得，謗斯經故，獲罪如是。
示眾云：古人道認著依前還不是，實難會。土宿頷下須髭多，波斯眼深鼻孔大。甚奇怪！欻然透過新羅界。
示眾，舉：僧問首山：如何是佛？山云：新婦騎驢阿家牽。
師云：手提巴鼻腳踏尾，仰面看天聽流水。天明送出路傍邊，夜靜還歸茆屋。
示眾，舉：洞山云：五臺山上云蒸飯，佛殿堦前狗尿天，剎竿頭上煎子，三個猢猻夜簸錢。
師云：老漢即不然，三面貍奴腳踏月，兩頭白牯手拏煙，戴冠碧兔立庭柏，脫殼烏龜飛上天。老僧葛藤盡被諸人覷破了也，洞山老人甚是奇特。雖然如是，只行得三步四步，且不過七跳八跳。且道誵訛在甚麼處？老僧今日不惜眉毛，一時布施。良久，云：丁寧損君德，無言真有功，任從滄海變，終不為君通。
示眾云：獅子兒哮吼，龍馬駒聝跳，古佛鏡中明，三山孤月皎。乃作舞下座。
師問僧：有一事相借問，只是不得打老僧。
僧云：著甚來由？
師提起坐具云：爭奈這個何？
云：莫亂做！師便打。
僧又云：莫亂做！
師又打云：且坐吃茶。
僧云：適來道著甚來由，和尚因甚打某甲？
師云：儞適來甚麼處去來？僧無語，師搥胸一下。
師問僧：甚處來？
云：堂中來。
師云：圣僧道甚麼？僧近前不審。
師云：東家作驢，西家作馬。
云：過在甚麼處？
師云：萬里崖州。
師不安，僧問：和尚近日尊位如何？
師云：粥飯頭不了事。僧無話，師鳴指一下。
僧問：如何是第一玄？
師云：釋尊光射阿難肩。
云：如何是第二玄？
師云：孤輪眾象攢。
云：如何是第三玄？
師云：泣向枯桑淚漣漣。
云：如何是第一要？
師云：最好精麤照。
云：如何是第二要？
師云：閃電乾坤光晃耀。
云：如何是第三要？
師云：路夾青松老。
僧問：凝然便會時如何？
師云：老鼠尾上帶研槌。
凡九，南昌徐氏子。初造大愚，聞示眾有云：大家相聚吃莖虀，若喚作一莖虀，入地獄如箭射。便下座，無他語。
師大駭，夜造方丈，芝問：來何所求？
師云：求心法。
芝云：法輪未轉，食輪先轉。後生趁色力健，何不為眾乞食？我忍饑不暇，何暇為儞說禪乎？師不敢違。
未幾，芝移翠巖，師納疏罷，復過翠巖求指示。芝云：佛法未到爛卻，雪寒宜為眾乞炭。
師亦奉命。能事罷，復造方丈。芝云：堂司闕人，今以煩汝。師受之不樂，恨芝不去心。
一日，後架修桶，桶箍忽散，自架墮落，師忽然開悟，頓見芝用處，急走方丈，芝見來，笑云：且喜大事了畢。師再拜，不及吐一辭，服勤八年。
後出世翠巖，時首座領眾出迎，問云：德山宗乘即不問，如何是臨濟大用？
師云：儞甚處去來？
座擬議，師便掌；座擬對，師喝云：領眾歸去！自是一眾畏服。
示眾云：莫有作家禪客、本分衲僧，何妨出來共相證據。有麼？布袋盛錐子，不出頭來是好手。大凡扶豎宗乘，亦須是個人始得。若未有奔流度刃，石火電光底手眼，不勞拈出。不見臨濟與德山坐次，山云：今日困。濟云：老漢！寐語作麼？山拈棒，濟便掀倒繩床。
師云：奇怪！諸禪德看此二員作家，一拶一捺，略露風規，大似把手上高山。雖然如是，未免傍觀者哂。且道誰是傍觀者？喝一喝，擊繩床一下。
示眾云：佛法至理，非競辯而求，擊揚鏗鏘，以摧異學，諸祖之道，豈其然乎？所以一大藏教，不能自詮；十方諸佛，不能提唱。輝騰今古，迥絕見知，圓滿十虛，寧有方所？只為情生知隔，想變體殊，雖終日行，而不自覺。是以勞他先圣，回首塵勞，曲開方便。方便即有，還有證明得者麼？若也證明得，便能隨機利物，應化無方，出沒卷舒，人間天上。雖然如是，即不得向衲僧門下過。何故？笑破他口。
示眾云：過去諸佛已滅，未來諸佛未生，正當今日，佛法委在翠巖。放行則隨機利物，把住則瓦解冰消。且道把住好？放行好？良久，云：咄！這野狐精！擊繩床一下。
示眾云：汝等諸人與麼上來，大似刺頭入膠盆；與麼下去，也似平地吃交。直饒不來不去，朝打三千，暮打八百。
示眾云：道遠乎哉？觸事而真；圣遠乎哉？體之則神。所以娑婆世界以音聲為佛事，香積世界以香飯為佛事。翠巖這，只於出入息內供養承事過、現、未來塵沙諸佛，無一空過者。過、現、未來塵沙諸佛是翠巖侍者，無一不到。如一不到，三十拄杖。諸上座！還會麼？將此深心奉塵剎，是則名為報佛恩。
示眾云：有情之本，依智海以為源；含識之流，總法身而為體。只為情生智隔，想變體殊；達本情忘，知心體合。諸禪德！會麼？古佛與露柱相交，佛殿與燈籠鬪額。若也不會，單重交拆。
小參，舉：百丈歲夜示眾云：儞這一隊後生，經、律、論固是不知，入眾參禪，禪又不會。臈月三十日，且作麼生折合去？
師云：酌然諸禪德去圣時遙，人心澹泊。看卻今時叢林，更是不得。所在之處，或聚徒三百五百，浩浩地，只以飯食豐濃，寮舍穩便為旺化，中間孜孜為道者無一人。設有十個五個，走上走下，半青半黃，會即總道我會，各各自謂握靈虵之寶，孰肯知非？及乎挨拶鞭逼將來，直是萬中無一。苦哉！苦哉！所謂般若叢林歲歲凋，無明荒草年年長。就中今時後生才入眾來，便自端然拱手，愛他別人供養，到處菜不擇一莖，柴不般一束，十指不沾水，百事不干懷。雖則一期快意，爭奈三涂累身！豈不見教中道：寧以熱鐵纏身，不受信心人衣；寧以洋銅灌口，不受信心人食。上座若也是去，直饒變大地作黃金，攪長河為酥酪，供養上座未為分外；若也未是，至於滴水寸絲，便須披毛戴角，牽犁拽杷，償他始得。不見祖師道：入道不通理，復身還信施。此是決定底事，終不虛也。諸上座！光陰可惜，時不待人，莫待一期眼光落地，緇田無一簣之功，鐵圍陷百刑之痛。莫言不道。
僧問：萬法歸一，一歸何所？
師云：黃河九踰。
云：恁麼則今古無間斷也。
師云：可憐沙塞鴈，嗚咽與春期。
問：如何是第一句？
師云：垂手過膝。
云：如何是第二句？
師云：萬里崖州。
云：如何是第三句？
師云：糞箕掃箒。
問：巔山巖崖甚有佛法也無？
師云：有。
云：如何是巔山巖崖佛法？
師云：猢猻倒上樹。
問：達磨未來時如何？
師云：流沙浪闊。
云：來後如何？
師云：熊耳山高。
俗士問：如何是佛？
師云：著衣吃飯量家道。
云：恁麼則退身三步，叉手當胸去也。
師云：醉後添柸不如無。
凡七，示眾云：不是道得道不得，諸方盡把為奇特。寒山燒火滿頭灰，笑罵豐干這老賊。
示眾云：穿云不渡水，渡水不穿云。乾坤把定不把定，虛空放行不放行，橫三豎四，乍離乍合，將長補短即不無汝諸人，飯是米做一句子，要且難道。良久，云：私事不得官酬。
僧問：奔流度刃，疾焰過風，未審姜山門下還許借借也無？
師云：天寒日短夜更長。
云：錦帳繡鴛鴦，行人難得見。
師云：髑髏面氣沖天。
僧云：和尚！
師云：雞頭鳳尾。
云：諸方泥洗，姜山畫將來。
師云：姜山今日為客，且望闍梨善傳。然雖如是，不得放過。拍繩床一下。
僧問：如何是一塵入正受？
師云：虵銜老鼠尾。
云：如何是諸塵三昧起？
師云：鱉咬釣魚竿。
云：恁麼則東西不辨，南北不分去也。
師云：堂前一椀夜明燈，簾外數莖清瘦竹。
僧問：佛未出世時如何？
師云：不識酒望子。
云：出世後如何？
師云：釣魚舡上贈三槌。
問：蓮花未出水時如何？
師云：穿針嫌眼小。
云：出水後如何？
師云：盡日展愁眉。
云：如何是不動尊？
師云：單著布杉水靴，踏破湖湘月，手把鐵蒺蔾，打破龍虎穴。飜身倒上樹，始見無生滅，卻笑老瞿曇，彈指超彌勒。
示眾云：不離當處常湛然，覓即知君不可見，雖然先圣恁麼道，且作個模子搭卻。若也出不得，只抱得古人底；若也出得，方有少分相應。云蓋即不然，騎駿馬，繞須彌，過山尋蟻跡，能有幾人知？
示眾，舉：趙州問僧：甚處去？云：摘茶去。州云：閑。
師云：道著不著，何處摸索？背後龍鱗，面前驢腳。飜身筋斗，孤云野鶴。阿呵呵！
示眾云：唯一堅密身，一切塵中現。云蓋今日，千山郁茂，鳥獸嘶鳴，百花競發，萬卉抽枝，盡是諸佛，個個真如。汝等諸人游山翫水，直須急著眼睛，莫被伊瞞。
凡六，潮州倪氏子。初謁黃龍，示以三關語。一日，坐下板，輒引手返覆視之，云：寧以道理而言以佛手？知吾家揭陽，而復問生緣何處乎？久而頓釋其疑。
示眾云：擊大法鼓，演大法義。未擊鼓已前，文殊大士向諸人眉毛眼睫上出沒卷舒，作大佛事；及乎擊動法鼓，觀音菩薩又向諸人耳上轉大法輪。諸人還聞麼？直饒見得聞得，已是不著便；若也真個不知，自是無枝葉，莫怨太陽春。
示眾云：白云消散，紅日東昇，仰面看天，低頭覷地。東西南北，一任觀光，達磨眼睛，斗量不盡。演若何曾認影，善財不往南方，衲僧鼻孔遼天，到此一時穿卻。
示眾云：般若無知，無所不知。作麼生說個無知底道理？若謂杜絕視聽，何異斷見外道？其或忘知遺照，正是背境凡夫。諸人還知麼？釋迦老子終日向燈籠露柱隨有道有，隨無道無，雖不即於有無，亦不離於有無。如斯語話，鈍置祖師，明眼衲僧輸他冷笑。且道笑個甚麼？喝一喝。
僧問：未離兜率，已降王宮；未出母胎，度人已畢。今日意作麼生？
師云：守株待兔，枉費精神。
云：不因入水，爭見長人？
師云：未問已前猶較些子。
僧問：黑白未分時如何？
師云：天高地厚。
云：分後如何？
師云：日暖月涼。
云：便恁麼去時如何？
師云：須彌山倒卓。
凡八，邵武陳氏子。因讀李長者十明論，豁然開悟。夜經行，聞二僧舉黃龍佛手驢腳因緣，師異之，就問：南公今何所寓？
僧云：筠州黃檗。師黎明徑造黃檗，南一見與語，自以為不及也。
示眾云：若論此事，直是難以商量。何也？況古佛心印，狀似鐵牛之機，擬欲進前，喪身失命，更乃退後，瓦解冰消。直饒不進不退，猶是紅錦襖子，臭肉汗衫，貼體粘身，難為透脫。諸禪德！到這，縱饒明去，不露鋒鋩眹兆，又是靈龜曳尾，鼠咬枯髏。若向飲光門下，天地懸殊。且道飲光門下一句作麼生道？良久，云：海月夜來籠石室，山云時復潤禪衣。
示眾云：石門巇嶮鐵關牢，舉目重重萬仞高，無角鐵牛沖得破，毘盧海內作波濤。大眾且道不涉波濤一句作麼生道？良久，云：一句不遑無著問，迄今猶作野盤僧。
示眾云：先圣道：江月照，松風吹，永夜清霄何所為？佛性戒珠心地印，霧露云霞體上衣。諸禪德！雖然如是道，可謂傷鹽傷醋。若是山僧即不然，江月照，松風吹，永夜清霄何所為？牧童嶺上一聲笛，驚起群鵶遶樹飛。
示眾云：祖師道：一切眾生性清凈，從本無生無可滅。即此身心是幻生，幻化之中無罪福。大眾！先圣恁麼道，不妨奇特。柰緣衲僧門下，檢點將來，也是食飽傷心，坐久腰痛。
示眾云：阿呵呵！是甚麼？昨夜蟾光獨自坐，屈指從頭數故人，飜憶當年破竈墮。破竈墮，是甚麼？眨上眉毛早蹉過。拍禪床一下。
上堂，有僧出，禮拜起，垂下袈裟角云：脫衣卸甲時如何？
師云：喜得狼煙息，弓梢壁上懸。
僧攬上袈裟云：重整衣甲時如何？
師云：不到烏江畔，知君未肯休。僧便喝。
師云：驚殺我！僧拍一拍。
師云：也是死中得活。僧作禮。
師云：將謂是收燕破趙之才，元來是販私鹽賊。
僧問：逢場作戲時如何？
師云：紅爐拋出鐵烏龜。
凡二，梓州杜氏子。示眾云：擲鉢峰前，春風浩浩；湘江水，白浪滔滔。是法無私顯露，動著不然而然，解后指南不遇，只管鼻孔遼天。南泉頭頭垂示，大顛寂爾無言，毘耶長啟一室，誰人敢共齊肩？咄！以拂子擊繩床。
示眾云：古佛心，只如今，若不會，苦沈吟。秋雨微微，秋風颯颯，乍此乍彼，若為酬答？沙岸蘆花，青黃交雜，禪者何依？良久，云：劄。
凡二，梓州中江羅氏子。示眾云：羅漢書字，仰山白槌，禾山打鼓，清平踏泥，四人一向婆母，不知漏泄真機。雖然漏泄真機，要且後人不知。選佛須是英靈漢，敵勝還他獅子兒。
示眾云：寂兮寥兮，蟾蜍皎皎下空谷；寬兮廓兮，曦光赫赫流四海。曹谿路上，剿絕人行；多子塔前，駢闐如市。直饒這薦得倜儻分明，未是衲僧活計。大丈夫漢須是向黑暗獄中敲枷打鎖，餓鬼隊放火奪漿，推倒慈氏樓，拆卻空王殿，靈苗瑞草和根拔，滿地從教荊棘生。
凡五，信州上饒王氏子。示眾云：參學之士，須得悟由，發明心地。若悟法身主，盡大地草木歸依佛法僧；若悟毘盧師，虛空世界歸依佛法僧。且道喚甚麼作法身主、毘盧師？要得直下會麼？眼睛放光現瑞，耳竅轉大法輪。
結夏，示眾云：無相光中有一無位真人，出沒三界，輪轉五道，不舍十惡業，不墮五陰身，不舍煩惱障，不證涅盤心，不增毀禁，不敬持戒，不經冬，不過夏。諸人還知去處麼？良久，云：九旬陽焰，五分法身圓。
示眾云：過去諸如來，更不再勘；現在諸菩薩，放過即不可；未來參學人，謾他一點不得。所以教中道：若人欲了知，三世一切佛，應觀法界性，一切惟心造。雖然如是，羅漢門下正是金屑落眼。
示眾，舉：僧問趙州：如何是祖師西來意？州云：庭前柏樹子。云：和尚莫將境示人。州云：我不將境示人。云：如何是祖師西來意？州云：庭前柏樹子。
師云：奇哉！古圣垂一言半句，可謂截斷圣凡門戶，直示彌勒眼睛，今昔無墜。眾中異解多途，商量非一，埋沒宗旨，錯判名言，謂青青翠竹盡是真如，郁郁黃花無非般若。或謂山河草木，物物皆是真心顯現，何獨庭前柏樹子乎？塵毛瓦礫，但是一法界中，重重無盡，理事圓融。或謂庭前柏樹子才舉，直下薦取，敵體全真，擬議之間，早落魔境。須是當人作用，臨機相見，或棒或喝，或擎起拳頭，衣袖一拂，這個眼目，如石火電光相似。或謂庭前柏樹子，更有甚麼事？趙州直下為人，實頭說話，饑來吃飯，困來打睡，動轉施為，盡是自家受用。
如斯見解，似粟如麻，皆是天魔種族、外道邪宗。但取識情分別，用心取舍，強作知見，口耳相傳，誑惑於人，貴圖名利，是何業種，玷瀆祖風？何不游方徧歷，求善知識，決擇身心，略似個衲僧？古來自有宗門師范，我佛心宗，梵釋諸天，拱手敬信，三賢十圣，罔測其由。乃舉拂子云：若向這悟去，山河大地與汝同參。復顧視左右云：道林爭敢壓良為賤？
僧問：如龜藏六時如何？
師云：文彩已彰。
云：爭奈處處無蹤跡！
師云：一任拖泥帶水。
云：便恁麼去時如何？
師云：果然。