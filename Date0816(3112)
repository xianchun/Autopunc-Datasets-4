大方便佛偈语假使热铁轮，于我顶上旋，终不以此苦，退失菩提心。
大藏佛说大方便佛报恩经：
如是我闻：
一时佛在耆阇崛山中，大众围绕。时阿难入城乞食，城中有一男子，孝养父母，家中荡尽，担父母行乞，好者奉亲，恶者自食。阿难偈赞男子：供养父母，时特难及。
有六师徒执着邪论，践灭正法，心怀嫉妒，语阿难言：汝师释种，自言孝好，有大公德，唯有空名，而无实行。舍父母出城，不知恩分，是不孝人。
阿难闻已，心怀惭愧。谓佛白言：佛法中颇有孝养父母不？佛言：谁教汝问？阿难言：乞食逢六师徒见毁骂辱。如上所陈。
世尊微笑，放五色光至十方如来所。彼国菩萨同音：何缘有此光明？彼国佛言：有娑婆界，佛号释迦，为大众说大方便佛报恩经，欲令众生孝养父母，故放斯光明。
尔时如来身中现五趣身，一一身中现无量微尘数不思议形类一切众生，具足受身。以受身故，一切众生曾为如来父母，如来亦曾为一切众生作父母。故常修难行苦行，难舍能舍，勤修精进，具足万行，不休不息，心无疲倦。为孝养父母故，今得速成无上菩提，由孝德也。
大藏佛言：
萨埵太子舍身济虎。父母闻已，奔至舍身之处。时虎食肉已，惟有骸骨狼籍在地。父母扶其头足，哀号闷绝。
时太子命终生兜率天，天眼见前父母悲悼。啼哭过甚，或丧生命，我当往谏。即从天下，住于空中，种种言词解谏父母。
父母仰问：是何神耶？天曰：我是太子摩诃萨埵，我由济虎生兜率天。父母当知：有法归无，生必有终，何不自觉。父母言：汝行大慈，恩及一切。于是天人复以偈句报谢父母，令得醒悟。皆是如来神智通达，不可思议。时萨埵即是我也。
大藏经云：
佛告阿难：昔有国王生一太子，字曰须阇提，身黄金色。时罗㬋恶逆，王惊抱太子出投邻国。粮尽犹远，饥渴所逼。太子白言：就子身上日割三斤肉，分作三份。二份奉上父母，一份自食。父母听子，割而食之，随路而去。太子誓言：假使热铁轮，于我顶上旋，终不以此苦，退于无上道。若我欺狂，身疮不合；若不尔者，平复如故。即时身体端正倍常。佛告阿难：彼父母者，今父母是。尔时太子，即我身是。
大藏杂宝藏经云：
有一鹦鹉，父母俱盲，常采花果，先奉父母。时有田主，初种谷时而作誓言，所种之物与众生共。时鹦鹉采取稻穗以供父母。是时田主，按行苗稼，见剪稻穗，忽生瞋怒，网捕鹦鹉。鹉告言：先有好心，施物无吝。如何今日而见网捕？田主问言：汝取此谷，意复何为？鹦鹉答言：有盲父母，愿以奉之。田主欢喜，遂放而去。
尔时世尊而说偈言：善哉鹦鹉有智慧，能怀孝养供父母。我从今日以稻施，任汝供养于二亲。如是过去无量事，无有苦行而不作。未曾有怀疲厌意，以求无上清净道。
大藏经云：
忍辱太子，知其父王，身婴重病，命在旦夕，求药疗治。太子问言：药是何物？大臣答曰：是不瞋人眼睛及其人髓。若得此药，即全王命。太子言：但使父王病得校者，舍百千身亦不为难，况此秽身也。即呼旃陀罗剜其双目，断骨出髓。尔时大臣，合药奉王，服即病瘥。太子命终，以牛头旃檀阇维身骨，起塔供养。是知如来行孝报恩，历尘沙劫，不可思议。
大藏经云：
文殊白佛言：座中菩萨见佛三十二相、八十种好，端正无比。有何因缘，得如是乎？佛言：我于世世喜燃灯于佛寺及师、父母前。用是因故，佛身光明，殊妙无比。我于世世奉事师长、父母，四威仪中饮食卧具。用是因故，诸天鬼神普持世间所有珍宝，以用上佛。三十二相、八十种好，一一相好皆是由我从初发心，坚固菩提，知恩报恩，是故今得无上菩提。视诸众身犹如父母，以是因缘，得是种相。使我疾得阿耨多罗三藐三菩提，由孝德也。
大藏佛言：
善友太子入海采宝，留滞他国。未入海时，养一白雁。时母夫人往语：太子昔时常共汝俱，今入大海，生死未分。汝今云何不念太子？雁即报言：欲觅太子，不敢违命。时夫人作书，系在雁颈。其雁飞空，至于大海，遥见太子，敛身而下。太子取书，拨封披读，即知父母追念太子，两目失明。寻即归国。父母欢喜。王与夫人目瞑，不见太子形容，以手扪摸，作如是言：父母念汝，忧苦如是。太子问讯起居事讫，持珠发愿：此是如意宝者，令父母两目明净如故！作是愿已，寻即平复。父母见子，欢喜无量。时善友太子者，亦是如来。
大藏佛言：
尔时转轮圣王为求佛法，故遍处宣令：谁解佛法？皆云言无。
有婆罗门解知佛法，时王出迎，请入正殿，敷王御座，前请大德：愿坐此座。尔时大王，见师坐已，合掌白言：大师解佛法耶？师言：吾解佛法。王言：为我解说。师言：王大愚也！吾学是法，久受勤苦，因乃得成。大王云何直欲得闻？若能就王身上剜作千疮，燃灯供养，吾为汝说。不尔，吾去。尔时大王即自思惟，报大师言：所需供养，当速办之。
时王入宫，报诸夫人、五百太子：今共汝别。今我请师，相许供养，不得违错。夫为孝子，不违父意。
王诣师所，端身正坐，告诸大臣：谁能剜吾千疮？时旃陀罗前语王言：欲剜身者，我能为之。王闻欢喜：汝今真是我无上道伴。时旃陀罗持刀剜已，驰走而去。尔时大王，于身疮灌油，取细毡为炷。尔时大师见是事已，告大王言：精进如是，难为能为，修此苦行，今当为王宣说半偈。云：夫生辄死，此灭为乐。王闻法已，告诸人民：应为我忆持是法。其见闻者，速发无上菩提心。尔时大王，燃灯供养，其明远照。一切众会，皆发道心，欢喜而去。是故转轮圣王即是如来。
大藏佛说睒子经云：
佛告阿难：昔有菩萨，名曰慈惠，孝养父母、师长。时迦夷国中，有一长者，孤无儿子，两目皆盲，心愿入山，求无上慧。菩萨念言：此人入山学道，我若命终，当为汝子。菩萨命终，即便往生盲父母家，字曰睒子。睒年十岁，随父母入山采果汲水。时国王出猎，箭误中睒胸，被毒命终。王心怖惧，诣盲父母所，具言上事。父母令王：牵我二人至于子所。扪摸睒箭，仰天呼言：睒子至孝，天地所知，箭当拔出！作是言已，感帝释与药，更生如故。父母闻已，两目皆开。王大欢喜。睒语王言：欲具福者，安慰人民，当令奉戒。
佛告阿难：彼睒子者，我身是也。
大藏佛言：
过去世，我修菩萨行，能通达一切外道经论；修寂灭行，不为外道破坏受持。常乐我净，求索大乘。雪山坐禅，经无量岁，亦不闻如来出世、大乘经名。我修如是苦行。
时帝释诸天，心生惊怖，集会说偈：雪山大士唯求菩提，是人当来世中作善逝者，除灭无量炽燃烦恼，实为难信。我今试之，堪任荷负菩提重担不？即现罗刹形，下至雪山说半偈：诸行无常，是生灭法。我闻半偈，心生欢喜：谁能说是半偈，启悟我心？如是半偈义，是过去、未来、现在诸佛之正道也。罗刹答言：问我是义，我不食多日，饥恼心乱。非我本心所知，为求食不得，故说是语。我问罗刹：所食何物？答言：我食人暖肉热血。但为我说偈，当以此身供养。我设命终，此身无用。我为菩提，舍不坚身，得金刚身。愿为我说，令得具足。罗刹即说：生灭灭已，寂灭为乐。我若若树，壁道书偈，即上高树舍身，以报偈价。未至地时，罗刹复帝释，接取菩萨。释、梵诸天稽首赞曰：真是菩萨，利益众生，无明暗中，燃大法炬。我爱如来大法，故相娆恼，愿听忏悔。汝必定成阿耨菩提，愿见济度。时帝释诸天礼菩萨足，辞退而去。
雪山坐禅舍全身，是求半偈：生灭灭已，寂灭为乐。
佛在王舍城耆阇崛山中，光明如日。时净饭王四大俱，残害其体，喘息不定。种种疗治，无能愈者。告诸王曰：我今虽逝，不以为苦。但恨不见我子悉达。如来已知父王欲终，要见诸子。告难陀曰：净饭王者，是我曹父。能生圣子，利益世间。今宜往诣，报育养恩。世尊放大光明，光照王身。王身患苦得安，言：是何光也？脱是我子悉达来也！王见佛来：惟愿手触我身，令我得安。我今得见世尊，痛恨即除。佛即以手着父王额：王应欢喜，不宜烦恼。常谛思念诸经法义。时王闻已，喜不自胜，即以手捉佛手著于心上。王于卧处合掌心礼，命尽气绝。佛告众言：父王净饭舍此身，已生净居天。众会闻已，即舍愁毒，不可思议。
大藏佛言：
父王终已，至阇维时，佛共难陀等丧头前肃恭而立，阿难、罗云在丧足后。阿难白佛言：惟愿听我担伯父棺。罗云复言：惟愿听我担祖王棺。世尊慰言：当来世人皆凶暴，不报父母养育之恩。为是不孝众生设化法故，如来躬欲担于父王之棺。即时世界六种震动，一切诸天龙神皆来赴丧，四天王众皆共举丧，白佛言：佛为当来不孝父母者故，以自身担父王棺。我等是佛弟子，从佛闻法，得须陀洹。是故我曹宜担父王之棺。即变为人。一切人民莫不啼泣。世尊躬身自手执香炉在前，行于墓所，令千罗汉取种种香木，以火焚之。尔时诸王收骨置金刚函，便共起塔而为供养。大众人民作礼奉持。
录文完。