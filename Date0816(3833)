問：得力菩薩於眾生中云何應修行？
答：諸論及工巧，明術種種業，
利益世間故，出生建立之。
於中書印、笇數、鑛論、醫論，能滅鬼持被毒論等，出生村城園苑河泉陂池花果藥林論等，顯示金銀、真珠、鞞琉璃、貝石。善為正意語者，長夜實語、正意語故，當得師子牙相，彼是愛語先相。前後無不供者，他人雖有前後，然皆供養，無不供養，以如法威儀、平等威儀故，當得齊平齒相、細滑齒相，彼二是善凈眷屬先相。
不壞他眷屬，慈眼觀眾生，
亦不以嫌心，皆如善親友。
於諸眾生，作懷抱慰，喻攝受之心，以不貪、不瞋、不癡眼觀故，當得青眼相、牛王眼相，彼二是愛眼觀先相。
我已解釋三十二大丈夫相出生之業別，有種種菩薩之行，今當解釋。
應當如所言，即隨如是作，
如言若即作，他人則生信。
應當如言，即如是作，若如所言，即如是作，他則生信，隨有言教，即當信受。
應當擁護法，覺察放逸者，
及作金寶網，羅覆於支提。
於此法中，應自擁護，若有背法放逸眾生，於彼亦應方便覺察，令其向法，及於如來支提之所，應以種種寶網羅覆，為令相好滿足故。
有欲求婇女，莊嚴以施之，
亦與說佛德，及施雜光瓔。
若有求婇女者，即便莊嚴婇女，而以布施此諸婇女，普皆端正，以此布施，為令自意所求愛事皆滿足故。又以無量異種說佛功德之法，應在集會之處，高出美妙悅意之聲而為演說，為得諸聲分清凈故。又以種種光明照曜瓔珞之具，悅彼心眼，而以布施，為得諸隨形好滿足故。
造作佛形像，端坐勝蓮花，
及於六法中，修習同喜樂。
以金銀、真珠、貝石等造作佛像，坐勝蓮花，為得化生及為得佛身故，六種同喜法者，於彼同梵行中，慈身業、口業、意業、不分受用物、戒具足、見具足，此等六種同喜法中，應數習近，為得徒眾不被諸外論眾所壞故。
可供無不供，為命亦不謗，
佛之所說法，及以說法人。
可供無不供者，於中應可供養，所謂和上、阿闍梨、父母兄等，無不供養者，無不敬畏，雖為活命，終不謗法，及此說佛法人亦不應謗，不應輕欺，為護自善助故。
金寶散教師，及教師支提，
若有忘所誦，與念令不失。
應以金銀散於教師，亦應以摩尼金寶散教師寶支提。菩薩有三摩提，名現在佛對面，住此等三摩提，於生生中現前修習，為得聞持故。若有眾生忘失所誦引世利樂經書，於彼眾生與作憶念。為不忘失菩提心故，及為得憶念現知故。
未思所作已，勿躁勿隨他，
外道天龍神，於中皆莫信。
所作業行，若身、口、意，於中諸處，若未思所作已，勿為躁急，亦勿隨他，應如是行；若異於此，則生熱惱，亦是悔因。於游行出家尼揵等諸外道及於天、龍、夜叉、揵闥婆等中，皆不應信。
心應如金剛，堪能通諸法；
心亦應如山，諸事所不動。
安置其心，應如金剛，有慧力堪能故，於諸世出世法中，如其自性，如實通達；於諸事中，安置其心，亦應如山，八種世法所不能動。
憙樂出世語，莫樂依世言，
自受諸功德，亦應令他受。
或有言說，能出世間，若與佛法僧相應，若與六度相應，若與菩薩地相應，若與聲聞、獨覺地相應，彼中應作憙樂。或有言說，依止世間，增長世間，與貪瞋癡相應，彼中不應喜樂。若有諸受戒學頭多等殊勝功德，善人所贊，所受取者，於彼等中皆應受取，亦應令他受此功德。
修五解脫入，修十不凈想，
八大丈夫覺，亦應分別修。
於中解脫入者：一者、為他說法；二者、自說法；三者、自誦法；四者、於法隨覺隨觀；五者、取隨何等三摩提相。此是五解脫入。應當念修十不凈想者，謂脹膖想、青瘀想、膿爛想、潰出想、噉想、斷解想、分散想、血涂想、肉落想、骨想，此是十不凈想。貪若生時，應當念修，本為斷除欲貪故。八大丈夫覺亦應分別修者，於中有八大丈夫覺，謂少欲是法，多欲非法，是為初覺；知足是法，不知足非法，是為第二；遠離是法，雜鬧非法，是為第三；發精進是法，懈怠非法，是為第四；安住念是法，忘失念非法，是為第五；入定是法，不入定非法，是為第六；智慧是法，無智慧非法，是為第七；不樂戲論是法，樂戲論非法，是為第八。此等八大丈夫覺，應當覺之；多欲等八不善助，應當斷除。
天耳與天眼，神足與他心，
及與宿命住，應修凈五通。
於中天眼、天耳、憶念宿住、知他心、神足，此等五種智通應當修習。