三門分別：一、來意；二、釋名；三、解妨。來意有三：一者、論解六記中第四、無怨記云：與提婆達多記者，示佛世尊無怨惡故。故此品來。二者、四品贊重流通中，此為第三、顯持此經人可尊重，不吝軀命，以求此法，於怨家所，以身為床，故此品來。三者、顯此經妙用利益無邊，成道亦疾，即是海會大眾龍女成道，故此品來。
釋名者，提婆，天也；達多，授也。佛之黨弟，斛飯王之子，從天乞得，天授與之，故名天授。
解妨者，此品亦明龍宮涌出，龍女成道，何故唯以天授為名？
答：天授良緣，乃釋迦之師傅，余雖顯勝德，非佛自事故，不以為品名。又從初立名，天授往事，龍宮古涌出等現事故。
問：何故龍宮涌出，龍女道成，不別為品，合天授耶？
答：文殊順緣之善友，非違己之良緣。天授不然，顯經可重，故以違緣為品目，勸人持經，不以順緣為品名，俱經良友，故合為品。
經：爾時，佛告至無有懈惓。
贊曰：此品大文分二：初明天授與佛自身違緣善友，欲顯但能持經，不問怨親，皆是善友；後明文殊與一切眾生順緣善友，說經益多速疾之力。初復分三：初明佛昔重法以求經；次明天授由經，當來作佛，告諸四眾：提婆達多下是；後結聞經獲益，佛告諸比丘：未來世中下是。初文有二：初明往昔求法；後明結會今古，偈後文是。初中復二：初長行及偈明求法；後二頌求法所由。初長行分三：初明求法；次明仙許；後明隨順。求法有三：初明求法；次明修行；後明訪求，擊鼓宣令下是。此初也。惓音：渠眷反，正應作倦，玉篇懈也，劬也，極也，止也。亦作券字，或作惓，不知惓字所從。
經：於多劫中至心不退轉。
贊曰：下明修行，有四：一、位高能下；二、劣心能勝；三、難財能施；四、難位能捐。此初二也。
經：為欲滿足至委政太子。
贊曰：此後二也。時世人下，難位能捐，難財能施中，初施意，後所施。所施中，初外財，後內財。捐，棄也，廢舍也。在君為政，在臣為事，今棄君政，非己任也。
經：擊賞，志意驍雄，預賜勳傭之旨，獎進其心，故說為與。此猶未入十地之位，且賜名珠之教；入十地已，分破變易四魔，乃賜明珠之體。
經：如來亦復至亦大歡喜。
贊曰：下合有二：一、喜；二、與。此初也。此明已破分段四魔，更起大心，當破變易，有大功勳，故佛歡喜，與此法華，非是一切但破分段四魔，不發大心。當破變易四魔，名大功勳者，而皆賜此經。趣寂聲聞不與之故，退心有學亦與之故。或復今者且據退心二乘無學已破分段四魔，名大功勳，不說趣寂。
四魔有二：一、分段；二、變易。如破魔章說。今隨要者，分段三魔體性可悉，欲界第六他化天子名曰天魔，變易三魔理亦可知。八地已上諸大菩薩示現為天魔，故無垢稱云：示現為魔王者，多是不可思議解脫菩薩。唯有龍象能與龍象為戰諍故。如前已說。然彼降位降時不同，如理趣疏。今依大集經說：知苦、斷集、證滅、修道，如次能壞蘊、煩惱、死及與天魔。復次，觀有漏皆苦、諸行無常、諸法無我、涅盤寂靜，如次壞蘊、煩惱、死及天魔。復次，觀空、無相、無愿，具此三已，回向菩提，如次壞四。復次，觀身、受、心、法，如次壞四。智度論云：菩薩得道故，破煩惱魔；得法性身故，破蘊魔；得道及法性身故，破死魔；常一心入不動三昧故，破天魔。
經：此法華經至而今說之。
贊曰：此明與之。此經是佛之因，多饒怨謗，而今與之，如解明珠。
經：文殊師利至今乃與之。
贊曰：此喻合與第一，即說無上，有二。初所詮理最先，故得無上。
經：文殊師利至而敷演之。
贊曰：此能詮教最先，故無上。
經：爾時，世尊至佛所贊經。
贊曰：合初十四頌半頌第四行。中分二：初四頌頌安樂行；後十頌半頌經勝德。初文有二：初一頌總標；後三頌別頌。此初也。哀，慈也。愍，悲也。
經：後末世時至令住其中。
贊曰：此三別頌。一頌一句頌起慈悲，一頌三句頌起思念。
經：譬如強力至明珠賜之。
贊曰：下十頌半頌經勝妙。中有二：初四頌喻；後六頌半合。此初也。初三頌喻權，後一頌喻實。權有三喻：一、王；二、功；三、賜。
經：如來亦爾至說此諸經。
贊曰：下六頌半頌合。中分二：初三頌半頌合昔權；後三頌頌合今實。此初也。今亦唯有三：一頌半法王；一頌功；一頌賜。說此諸經者，說此會已前經。
經：既知眾生至為汝等說。
贊曰：此合今實，有二：一頌半頌合今實；一頌半頌合與第一。
經：我滅度後至如是四法。
贊曰：此第三段、結成四行。
經：讀是經者至如日之照。
贊曰：下二十一頌半是第二大段、明通安樂果。中分三：初四頌半明寤時果；次十六頌明夢中果；後一頌結前果。此初也。一頌半自體無六惡，一頌眾生敬慕天為仆使，一頌外三惡不侵，一頌無畏聰慧。
經：若於夢中至而為說法。
贊曰：下夢中果，分五，此初二文：初一半見佛；後一半見自說法。
經：又見諸佛至合掌聽法。
贊曰：此六頌半見佛授記，曲分為四：一頌半見佛說法；二頌身處證悟；一頌標記；二頌正授。
經：又見自身至常有是好夢。
贊曰：此二頌半見身寂靜，修行見佛。
經：又夢作國王至如煙盡燈滅。
贊曰：此四頌見身舍俗成道，分四：一頌見修行；一頌成道；一頌半利生；半頌入滅。
經：若後惡世中至如上諸功德。
贊曰：此結前果。