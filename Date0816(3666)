來書云：兢兢以未獲了明此一大事為甚憂。此人情所謂不足憂者也，即此是入道正因，愿一心本參而已。又浮山冊中諸名公俱稱述觀黑白語為上妙玄談，此語雖傳誦千古，而遠老深深處不在此，此等今日聰明人亦能為之，即九帶等亦不須穿鑿求會，但做遠老安樂工夫耳。有如是工夫，方有如是證悟。古德謂：只愁不成佛，不愁佛不解語。至哉言也！幸留意焉。
提話頭，是宗門發悟最緊切工夫，修凈土人即以一聲佛號做個話頭，此妙法也。但心粗氣浮，則未能相應，須是沈潛反照，至於力極勢窮，乃有地一聲消息。
來問曰末後緊關，曰甚深之旨，曰本地相應，曰直捷指斯事。緊也、深也、本也、直也，皆切問也，然只在近思而已。除此靈知尚尚外，皆緩耳、淺耳、末耳、曲耳，誠即此念佛一念所起，覷得破，管取大事了畢。又不可見如是說便作思惟卜度，穿鑿求通，則反失之矣。但念念體究，真積力久，而自得之，方是證悟。
所問云門語，不須究他說教外別傳，只看他說須退步向自己腳跟下推尋是個甚麼。其推尋今亦不難，既信念佛，但內看念佛的是誰，便是腳跟下推尋也。久之，則正訛中所云最後窮玄極微一段事，不患不得。
真信凈土，決志往生者，不論已悟未悟。其從事單傳直指而未悟者，雖日以參禪為務，不妨發愿往生，以未能不受後有，畢竟有生處故，不是偷心，岐路心也。其已悟者，古人云：汝將謂一悟便可上齊諸佛乎？故普賢為華嚴長子，雖塵塵華藏，在在蓮邦，而必拳拳乎以往生安樂為言也。已悟尚然，未悟可知矣。
一念不生，是禪非參；起念下疑，乃名曰參。楞嚴經云又以此心反覆研究等是也。念時參時俱屬有念，亦不相悖。
即心即佛，若真信得及，真見得徹，千了百當，更無疑滯者，方可任運過時；如其不然，未可放參。
大悟則有念，亦可無念，亦可所謂入息不居陰界，出息不涉眾緣是也。
永明說：先以聞解信入。卻又說：後以無思契同。契同則法身透矣，情識盡矣，是亦解亦證，紹祖位，不亦宜乎？
不務實修實證，而以口頭三昧逞機鋒，勝負，此言語不可有也；真為生死心地未明，互相辨論，互相酬唱，此言語不可無也。三登九上，一句千山，不論未悟以前，即既悟以後，尚有最後重關，參求決擇之功未可便止。
汝若一切無在，何人受衣？汝若周遍一切，衣居何地？汝若一切無在，則本自無體，安用戒為？汝若周徧一切，則本自無欠，何求具足？菩提有樹，明鏡有臺，本來有物，此三句翻破曹溪；後一句原不惹塵埃，依舊落他窠臼。何不道：本來有一物，任使惹塵埃。
諸惡莫作，眾善奉行，當下布毛滿地，何待拈吹？那更說同說別？直饒是同，早已成兩橛去也。鳥窠初不曾鈍置白公，偏厚侍者。然雖如是，於前言不會玄旨，只麼止惡行善，亦不悞人。若向古人道如來不斷性惡及兀兀不修善等處錯會，為禍不少。
歸元性無二，方便有多門。今之執禪謗凈土者，卻不曾真實參究；執凈土謗禪者，亦不曾真實念佛。若各各做工夫到徹底窮源處，則知兩條門路原不差毫厘也。
若直指西方，不但過此娑婆十萬億剎者為非也，說個自性，已涉程途；若實談凈土，不但寶池金地種種莊嚴者為非也，才著惟心，翻成垢穢。離此二邊，作麼生是西方凈土？
工夫最怕揀擇，有志於學者，只是一個正念常在胸中，逢靜時也如此，逢鬧時也如此，憑他靜鬧變遷，而我者個念頭斷然無有移易，如是方無間斷，謂之善做工夫也。豈不見古人道：智者除心，愚者除境。如必嫌喧取靜，則境界恐無有靜之時，亦無有靜之處。
夫求靜者，莫如深山之中，然深山靜矣，而樵斧聞於隔云，牧笛鳴於斜照，則耳畔又安能靜也？然樵斧、牧笛或可使屏絕之，使不交於吾耳，至於清宵而猿啼虎嘯，白晝而鵲噪鴉鳴，又安能靜耶？然猿啼虎嘯，鵲噪鴉鳴或可驅逐之，使不交於吾耳，至於狂風起而萬竅怒號，迅雷發而千山震撼，則此時嫌喧取寂者將屏絕之耶？驅逐之耶？以此推之，境界決無有靜之時也，決無有靜之處也。學人但患志不猛烈耳，存一猛烈之志，則何之而不可？
古人教親近明師，求善知識，而善知識實無口傳心授秘密法門，只替人解粘去縛，便是秘密。今但執持名號，一心不亂此八個字即是解粘去縛秘密法門，即是出生死堂堂大路，朝念暮念，行念坐念，念念相續，自成三昧，莫更他求也。
參疑二字不必分解，疑即參之別名，總是體究追審之意。但看念佛是誰，以悟為則而已。又古德云：看話頭，不得卜度穿鑿，亦不得拋向無事甲，但只恁麼看。此要言也。
莫管悟與不悟，莫管有無、內外、中間，莫管止觀，莫管與他法門同與不同，既疑情不起，亦莫管是誰不是誰，但執持名號，一心一意，無間無斷，純一不雜做去。
世諦中覺名利恩愛之畢竟成空，便成覷破；真體上覓生老病死而本來無有，即是修持。初機與究竟同歸，因該果海；究竟與初機不二，果徹因源。祗貴明心，別無異法。
月雖皎潔，水清濁而影別昏明；心本昭靈，事善惡而迹分升墜。豈得以月體本無清濁而故云濁水為佳，心體本無善惡而遂云惡事不礙？既存空見，便悖圓宗，識渠善惡雙空，正好止惡行善。定禁止惡行善，猶是識渠未真，步步行有，口口談空，此今日聰明人參禪之大病也。
高談無佛之世，直指當人之心，則不但老瞿曇絕口毘尼，優波離羞稱羯磨，即使束五部置之高閣，褫三衣懸之樹端，未足為過。如或不然，法林惟恐不稠，正見惟恐不廣耳，何紛紛之足厭！
空有二，契真空則萬法俱傋，何須更習毘尼？墮頑空則眾善皆墮，豈不有傷戒品？執莽蕩，輕軌儀，其失大矣。
總觀心地本體，則體惟一念，本自圓成；細析心地法門，則門有萬殊，不妨分屬。故云三十心者，皆一毫頭也。復以一二分屬戒相者，毛頭之上更出毛頭也。譬天王雖名天主，亦應列任六曹，六曹猶未徧周，豈不重開百職？經始標某心，某心者，六曹之謂也。今復增某心，某心者，百職之謂也。姑取義之相近，亦令余可例推，便初學易知簡行，在智者神融意會而已。
非常大器，過量圓人，既不拘夏前夏後，自相應即小即大；才持戒品，已達教相全文；正受毘尼，便悟禪宗妙旨。建立則繁興萬法，不礙六時；掃蕩則屏絕纖塵，奚存一念？遠公常禮有定，永明自行不虧，豈彼小根故為細事？凡我後學，愿各深思。
此梵網經以心地為宗，無一法不從心地中流，無一法不還歸心地。菩薩萬行若非出自一心，還歸一心，即不名佛因，不名佛果。今此華出舍那心地，表菩薩從自心中出無量因行，還以此華供養彼佛，表還以自心因行，成自心果佛也。據華嚴，因該果徹，不離因果，不落因果，拈來無一物不可供佛，舉起無一法不可為因。若執花必表因，非圓教義。何以故？有時華表因，實表果，開花後乃結實故；有時實表因，華表果，種核後乃生花故；有時定因慧果，凈極光通故；有時慧因定果，惑破心安故。烏可一途而取，一格而論乎？
如來妙定，非動非靜，而常動靜；非出非入，而常出入。此三昧，號體性虛空，虛對實，故使體性不空，當如山不納山，石不容石，一頑定耳。體本虛空，故華光任現，豈以既入三昧便應灰滅不生？圓覺經如來入大光明藏三昧而起現凈土，與十二大士更相酬答，抑又何也？且三昧有百千萬億等名，不是一味寂靜，故有三昧，二乘尚不聞其名，菩薩猶未解其義，而執泥寂靜，則獅子奮迅嚬呻，皆成喧鬧矣。
又問：諸三昧各有出入，何獨此中而說出入？
答：出入非難，自在為難。三乘斂念方入，起念方出，不名自在。隨心自在，乃稱妙定也。據華嚴，即入即出，依報正報交互圓融，不可思議，此特其小小者耳，何足為異！
曩啟專以念佛求生凈土奉勸，然此道至玄至妙，亦復至簡至易，以簡易故，高明者忽焉。夫生死不離一念，乃至世出世間萬法皆不離一念，今即以此念念佛，何等切近真實！若覷破此念，起處即是自性彌陀，即是祖師西來意。縱令不悟，乘此念力往極樂國，且橫截生死，不受輪回，終當大悟耳。愿翁放下萬緣，十二時中念念提撕，是所至望。
七十古稀，百年能幾？今此暮景，正宜放開懷抱，看破世間宛如一塲戲劇，何有真實？但以一聲阿彌陀佛消遣光陰，但以西方極樂世界為我家舍，我今念佛，日後當生西方，何幸如之！發大歡喜，莫生煩惱，倘遇不如意事，即便撥轉心頭這一聲佛，急急提念，卻回光返照，我是阿彌陀佛世界中人，奈何與世人一般見識？回嗔作喜，一心念佛，此是智慧中人大安樂大解脫法門也。
嬰兒曾不欠少圓明寂照之體，但迷而不發耳。何止嬰兒，凡人自幼而壯，自壯而老，自老而死，無不在迷。此圓明寂照之體，有而不現，非無也。至於曹溪水、趙州茶，且不必以胸臆強解，只顧本參，以求正悟。何謂本參？若於念佛法門信得及，但參是誰念佛，所謂本參也。
人之處世，遇順境者，其情愉以安；遇逆境者，其情憂以危。然而順未足為幸，逆未足為不幸也。溺於意之所愿，則出世之心不生；戚戚乎不得志，夫然後厭身世之桎梏而求以出世。是故萬苦交於前，但以正智觀察，苦從何生？從身生。身從何生？從業生。業從何生？從惑生。因惑造業，因業成身，因身受苦，但能破惑，一切空寂。敢問所以破惑之方，只須就本參話頭上理會念佛的是誰，捉敗此疑，諸惑皆破，思之毋忽。
承居士來諭，朱紫陽終是謗法，當有何報？余謂各有其報，其為儒家賢者，自有人天之福；然既排佛，則聞法為難。
古人大徹大悟，參學事畢，且於水邊林下長養圣胎，不惜口頭生醭，龍天推出，方乃為人。故辭法席者，愿生生居學地而自鍛鏈。予出家時，篤奉此語，佩之胸襟，後以病入山，久久不覺，漸成叢林。然至今不敢目所居為方丈，不敢開大口妄論宗乘，蓋與眾同修，非領眾行道也。忝一日之長，互相激勸而已。諸仁者以友道待我而責善焉，幸甚！
古云：未能自利先能利人者，菩薩發心。斯言甘露也，不善用之，則翻成毒藥。試反己而思之，我是菩薩否？況云發心非實己能也。獨不聞自覺己圓，復行覺他者，如來應世乎？
或謂必待己圓而後利他，則利他終無時矣，然自疾不能救而能救他人，無有是處。是故當發菩薩廣大之心，而復確守如來真切之訓，不然以盲引盲，欲自附於菩薩，而人己雙失，謂之何哉？
宗門之壞，講宗者壞之也。或問：講以明宗，曷言乎壞之也？
予曰：經、律、論有義路，不講則不明；宗門無義路，講之則反晦。將使其參而自得耳，故曰：任從滄海變，終不為君通。又曰：我若與汝說破，汝向後罵我在。今講者翻成套子話矣，西來意不明，正坐此耳。
云棲僧約妄拈古德機緣者，出院。一僧云：此不必禁，禁之則斷般若緣。彼謗法華者，地獄罪畢，還以謗故，植緣法華，況妄拈者非謗乎？
予曰：子言則誠善矣，然知其一，未知其二。謗法華者，出地獄而植善緣，孰若敬信法華者，不入地獄而即植善緣乎？又謂妄拈非謗，而不思無知臆談，皆名謗大般若。是故漫述師言者，被點檢云：先師無此語，莫謗先師好。彼尊師也，非謗也；錯答一轉語者，墮野狐身，彼錯也，非謗也。何二人皆成罪戾？古人一問一答，皆從真實了悟中來，今人馳騁口頭三昧，明眼人前似藥汞之入紅爐，妖邪之遇白澤耳。若不禁止，東豎一拳，西下一喝，此作一偈，彼說一頌，如風如狂，如戲如謔，虛頭熾而實踐亡。子以為宗門復興，吾以為佛法大壞也。
僧不悅曰：審如是，古德機緣更不可開口一評量乎？
曰：止禁妄拈，未嘗言不可拈也。二僧同起卷簾，古德云：一得一失。子試評量得失誰在。僧無語。
予曰：昔人有言：十回被師家問，九回答不得，未為害，但恐無知妄談，則終無升進耳。慎之哉！
一僧專修念佛法門，一僧以禪自負，謂念佛者曰：汝念佛，必待生西方已，見阿彌陀佛，然後得悟。我參禪者，現生便得悟去，遲速較然矣。汝罷念而參，可也。
僧莫能決，舉以問予，予曰：根有利鈍，力有勤惰，存乎其人，則彼此互為遲速，未可是此而非彼也。喻如二人同趍寶所，一人乘馬，一人乘船，同日起程，而到之遲速未可定也。則利鈍勤惰之說也，參禪念佛亦復如是。語其遲，念佛人有累劫蓮花始開；參禪人亦有多生勤苦，不能見性者矣。語其速，參禪人有當下了悟，不歷僧只獲法身；念佛人亦有現生打徹，臨終上上品生者矣。古云：如人涉遠，以到為期，不取途中，強分難易。
古云大隱居廛，小隱居山，遂有甘心汨沒於塵俗者。不知居廛者，混俗和光，鬧中得靜，有道之士則然，非初心所宜也。或曰永嘉謂未得道而先居山，但見其山，必忘其道，是不許居山也。此各有說，予贊山居，為汨沒於塵者誡也。而永嘉所言自是正理，出家兒大事未明，千里萬里尋師訪道，親近知識，朝參暮請，豈得蒙昧無知作守山鬼乎！故知行腳在前，居山在後可也，則亦不悖乎永嘉之言也。
有為僧不孝父母者，予深責之。或曰出家既已辭親割愛，責之則反動其恩愛心矣。曰：惡是何言也？大孝釋迦尊，累劫報親恩，積因成正覺。而梵網云：戒雖萬行，以孝為宗。觀經云：孝養父母，凈業正因。古人有作堂奉母者，擔母乞食者，未嘗以恩愛累也。奈何於親割愛矣，而締交施主，不絕饋遺，畜養弟子過於骨肉，是無親而有親，出一愛而復入一愛也。何顛倒乃爾！且已受十方供養，飽暖安居，而坐視父母之饑寒寥落，汝安則為之？
中峰大師警策有：參禪必待尋師友，敢保工夫一世休。又曰：縱饒達摩與釋迦擬親，早已成窠臼。此醍醐至妙之言也，然不可聞於下士也。執此言而自用自專，不復知取友之益，則翻成毒藥矣。取友非難，得真友為難。飲食財帛相徵逐者，惡友也；善相勸，惡相規者，好友也。開我以正修行路，示我以最上乘法，為我燈，為我眼，為我導師，為我醫王者，真善知識友也，不可一日而遠離者也。
傳燈錄所載諸師，如六代相承，五燈分焰，諸大尊宿皆天下古今第一流人物，所謂始知周孔外，別自有英豪者是也。豈易言哉？而今人或得一知半見，或得些少輕安，便自以為大徹大悟，而無眼長老又或以東瓜印子印之，一盲眾盲，非徒無益而有害，可勝悼歟！
國初翰林待詔沈士榮居士作續原教論，其詳品名儒學佛一篇，備舉唐宋諸君子，如白香山、蘇內翰，至裴丞相、楊大年等諸公禪學淺深，最為精核。其言曰：即裴、楊諸公，不云無悟入，而保養受持則未可知也。豈有身居名利之塲，又非果位菩薩，而能無細惑流注者哉？游戲法門者，固不必論矣，我輩身為出家兒者，試靜思之。
人知佛法外護付與王臣，而未知僧之當其護者，不可以不慎也。護法有三：一曰興崇梵剎，二曰流通大教，三曰奬掖緇流。曷言乎慎也？
護剎者，梵剎果爾原屬寺產，豪強占焉，奪而復之，理也。有如考諸啚籍，則疑似不明，傳之遠久，則張王互易，以勢取之，可乎？喜舍名為吉祥地，力不敵而與者，謂之冤業藪。若僧惟勸化有力大人，以恢復舊剎為大功德主，而不思佛固等視眾生如羅睺羅，殃民建剎，即廣踰千頃，高凌九霄，旃檀為林，珠玉為飾，佛所悲憐而不喜者也，有過無功，不可不慎，一也。
護教者，其所著述果爾遠合佛心，近得經旨，贊嘆而傳揚之理也。有如外道迂談胸臆偏見，過為稱譽，可乎？若僧惟乞諸名公作序作跋，而不思疑誤後學，有過無功，不可不慎，二也。
護僧者，其僧果爾真參實悟，具大知見者，尊而禮之；實心實行，操持敦確者，信而近之，理也。有如虛頭禪客、下劣庸流，亦尊之信之，可乎？若僧惟親附貴門，冀其覆庇，而綿纊錦繡以裹癰疽，祗益其毒，有過無功，不可不慎，三也。是則王臣護法而僧壞法也。悲夫！
或問：古人皆有頌古拈古，子獨無，何也？
答曰：不敢也，古人大徹大悟之後，吐半偈，發片言，皆從真實心地大光明藏中自然流出，不假思惟，不煩造作，今人能如是乎？國初尊宿言公案有二等，如狗子佛性、萬法歸一之類是一等，又有最後極則誵訛，謂之腦後一槌，極為難透。予於前狗子、萬法尚未能無疑，何況最後？故不敢恣其臆見，妄為拈頌也。
或曰：子其謙乎！蓋能而示之以不能乎！
曰：非謙也，是真語、實語也。楞伽示宗說二通，而教多顯義，宗多密義，故又云無義味語。予於教之深玄者，猶未能盡通也，而況於宗門中語乎？復次，宗門問答機緣，雖云無義味語，然有猶存少分義路可思議者；有絕無義路，似無孔鐵槌不可鉆刺者；有似太虛空不可捉摸者；有似鐵蒺藜不可咬嚼者；有似大火聚不可近傍者；有似赫日輪不可著眼者；有似砒霜鴆羽不可沾唇者，安得妄議？
略舉古人一二，世尊拈花，迦葉破顏微笑，我今已能冥會佛心如迦葉否？客誦金剛，六祖即時契悟，我今已能頓了深經如六祖否？臨濟見大愚而曰黃檗佛法無多子，我今已能實見得無多子否？趙州八十行腳，曰祗為心頭未悄然，我今已能心頭悄然否？香嚴擊竹有聲，而曰一擊忘所知，我今已能忘所知否？靈云見桃花而曰直至如今更不疑，我今已能的的到不疑之地否？高峰被雪巖問正睡著無夢時主人，不能答，我今已能答斯問否？又三年而於枕子落地處大悟，我今已能有此大悟否？
如此類者，不可勝舉，倘有一未明，其余皆未必明。如兜率悅公之謂張無盡是也。非惟古人，即今人所作，亦不敢輕評其是非而漫為之貶駁也。何也？人坐於堂上，方能辨堂下人曲直，又未曾系籍圣賢故也。嗟乎！錯答一轉語，墮野狐身百劫；笑明眼人答話，倒屙三十年。覆轍昭然，可弗慎諸？
古德云：最勝兒，出家好。俗有恒言曰：一子出家，九族生天。此皆贊嘆出家而未明言出家之所以為利益也。豈曰不耕不織而有自然衣食之為利益乎？豈曰不買宅，不賃房，而有自然安居之為利益乎？豈曰王臣護法，信施恭敬，上不役於官，下不擾於民，而有自然清閑逸樂之為利益乎？
古有偈曰：施主一粒米，大似須彌山。若然不了道，披毛戴角還。又曰：他日閻老子與你打算飯錢，看你將何抵對。此則出家乃大患所伏，而況利益乎哉！
所謂出家之利益者，以其破煩惱，斷無明，得無生忍，出生死苦，是則天上人間之最勝，而父母宗族被其澤也。不然，則雖富積千箱，貴師七帝，何利益之有？吾實大憂大懼，而并以告夫同業者。
一人問：釋迦如來以足指按地，即成金色世界。佛具足如是神力，何不即變此娑婆土石諸山穢惡充滿之處，便成七寶莊嚴之極樂國，乃必令眾生驅馳於十萬億佛土之迢迢也？
噫！佛不能度無緣，子知之乎？凈緣感凈土，眾生心不凈，雖有凈土，何由得生？喻如十善生天，即變地獄為天堂；而彼十惡眾生，如來垂金色臂牽之，彼終不能一登其閾也。是故剎那金色世界，佛攝神力而依然娑婆矣。
又一人問：經言至心念阿彌陀佛一聲，滅八十憶劫生死重罪，斯言論事乎？論理乎？
噫！經云：一稱南無佛，皆已成佛道。又云：禮佛一拜，從其足跟至金剛際一塵、一轉輪王位。今正不必論其事之與理，但於至心二字上著倒，惟患心之不至，勿患罪之不滅。事如是，理亦如是；理如是，事亦如是。何足疑也？
又一人問：有人一生精勤念佛，臨終一念退悔，遂不得生；有人一生積惡，臨終發心念佛，遂得往生。則善者何為反受虧，而惡者何為反得利也？
噫！積惡而臨終正念者，千萬人中之一人耳，茍非宿世善根，臨終痛苦逼迫，昏迷瞀亂，何由而能發起正念乎？善人臨終退悔，亦千萬人中之一人耳，即有之心，其一生念佛，悠悠之徒，非所謂精勤者，精則心無雜亂，勤則心無間歇，何由而生退悔乎？是則為惡者，急宜修省，毋妄想臨終有此僥幸；真心求凈土者，但益自精勤，勿憂臨終之退悔也。
古云：處世若大夢。經云：卻來觀世間，猶如夢中事。云：若云如者，不得已而喻言之也，究極而言，則真夢也，非喻也。人生自少而壯，自壯而老，自老而死，俄而入一胞胎也，俄而出一胞胎也，俄而又入又出之無窮已也。而生不知來，死不知去，蒙蒙然，冥冥然，千生萬劫而不自知也。俄而沈地獄，俄而為鬼，為畜，為人，為天，升而沈，沈而升，惶惶然，忙忙然，千生萬劫而不自知也。非真夢乎？故詩云：枕上片時春夢中，行盡江南數千里。今被利名牽，往返於萬里者，豈必枕上為然也？故知莊生夢蝴蝶，其未夢蝴蝶時亦夢也；夫子夢周公，其未夢周公時亦夢也。曠大劫來，無一時一刻而不在夢中也。破盡無明，朗然大覺曰：天上天下，惟吾獨尊。夫是之謂夢醒漢。
先德開示學人，謂：我今亦不論你禪定、智慧、神通、辨才，只要你下一轉語諦當。學人聞此，便晝夜學轉語。錯了也！既一轉語如是尊貴，如是奇特，則知定不是情識卜度，見解依通所可襲取，蓋從真實大徹大悟中自然流出者也。如其向經教中，向古人問答機緣中，以聰明小智摸仿穿鑿，取辨於口，非不語句尖新，其實隔靴抓癢，直饒一剎那下恒河沙數轉語，與自己有何交涉？今莫管轉語諦當不諦當，且拋向不可說不可說世界之外，只牢守本參，密密用心，時時不舍，但得悟徹時，豈愁無語？吾雖鈍根，不敢不勉。
僧問古德：如何是本身盧舍那？
答云：與我過拂子來。俄而曰：置舊處。
僧理前問，曰：古佛過去久矣。又云：未了之人聽一言，只這如今誰動口？
後人由此以舉手動足，開口作聲，便為真佛。是則是，是而實不是，所謂認賊為子者也，遂將柏樹子、麻三筋、翠竹黃花、鳥銜猨抱等，一槩認去，豈不誤哉？俱胝遇問，即豎一指；魯祖見僧，回身面壁；昔人道我若看見，拗折指頭；予亦云待渠回身，攔胸踏倒。
古人大悟之後，橫說豎說，正說反說，顯說密說，一一契佛心印，皆真語實語，非莊生寓言比也。今人心未妙悟，而資性聰利，辭辨捷給者，窺看諸語錄中問答機緣，便能摸仿，只貴顛倒異常，可喜可愕，以眩俗目，如當午三更，夜半日出，山頭起浪，海底生塵，種種無義味語，信口亂發，諸無識者，莫能校勘，同聲贊揚。彼人久假不歸，亦謂真得，甚至一棒打殺與狗子吃、者有祖師麼、喚來與我洗腳，此等處亦復無忌憚，往往效嚬。吁！妄談般若，罪在不原，可畏哉！
凡看古人語錄文字，不可專就一問一答，一拈一頌，機鋒峻利，語妙言奇處，以爽我心目，資我談柄，須窮究他因何到此大徹大悟田地。其中自叙下手工夫，刻苦用心處，遵而行之。所謂何不依他樣子修也？若但剽竊摸擬，直饒日久歲深，口滑舌便，儼然與古人亂真，亦只是剪彩之花，畫紙之餅，成得甚麼邊事？
今人於一彝一罌，一書一畫，其遠在上古者，出自名家者，平生歆慕而不能致者，一旦得之，則大喜過望，忻然慰曰：此某某所遞互珍藏者，今幸入吾手矣！曾不思曠劫以來無酬價之至寶何時入吾手，況世玩在外，求未必獲，至寶在我，求則得之，亦弗思而已矣。
予初入道，憶子思以喜、怒、哀、樂未發為中，意此中即空劫以前自己也。既而參諸楞嚴，則云：縱滅一切見聞覺知，內守幽閑，猶為法塵分別影事。
夫見聞泯，覺知絕，似喜、怒、哀、樂未發，而曰法塵分別者，何也？意根也，法塵也。根與塵對順境感而喜與樂發，逆境感而怒與哀發，是意根分別法塵也；未發，則塵未交於外，根未起於內，寂然悄然，應是本體不知向緣動境，今緣靜境。向緣法塵之粗分別也，今亦法塵之細分別也，皆影事也，非真實也。謂之幽閑，特幽勝顯，閑勝鬧耳。空劫以前自己尚隔遠在，此處更當諦審精察，研之又研，窮之又窮，不可草草。
放牛居士，古杭人，余氏子，參無門老人得悟。於宋淳佑中，其言曰：大聰明人才聞此事，便以心意識領解，所以認影為真，到臘月三十日眼光欲落時，向閻老子道：待我澄心攝念，卻與你去。斷不可也，須是急參急悟。
放牛此語可謂吃緊，為人若真實徹悟者，平日踏得牢牢固固，穩穩當當，不動干戈，可以八面受敵，無常到來，安閑自如，不慌不忙，不怖不亂，何更待澄心攝念，勉強支吾耶？所謂急參急悟，吾輩當力圖之。
有習靜者，獨居一室，稍有人聲，便以為礙。夫人聲可禁也，鴉鵲噪於庭則如之何？鴉鵲可驅也，虎豹嘯於林則如之何？虎豹猶可使獵人捕之也，風向水流，雷轟雨驟則如之何？故曰：愚人除境不除心，智者除心不除境，欲除境而境卒不可除，則道終不可學矣。或曰：世尊不知五百車聲，蓋禪定中事，非凡夫所能。然則高鳳讀書，不知驟雨漂麥，當是時，鳳所入何定？不咎志之不堅，而嫌境之不寂，亦謬矣哉！
古人以除日當死日，蓋一歲盡處，猶一生盡處。故黃檗垂示云：預先若打不徹，臘月三十日到來，管取你熱鬧。然則正月初一便理會除日事不為早，初生墮地時便理會死日事不為早，那堪荏荏苒苒，悠悠揚揚，不覺少而壯，壯而老，老而死？況更有不及壯且老者，豈不重可哀哉？
今晚歲除，應當惕然自誓自要，不可明年依舊蹉跎去也。雖然，此打徹二字不可容易看過，不是通幾本經論當得徹也；不是坐幾炷香，不動不搖當得徹也；不是解幾則古德問答機緣，作幾句頌古拈古當得徹也；不是酬對幾句口頭三昧滑溜當得徹也。古人謂於此事，洞然如桶底驟脫，爽然如大夢得醒，更無纖毫疑處，然後可耳。嗟乎！敢不努力！
古謂：參禪不礙念佛，念佛不礙參禪。又云：不許互相兼帶。然亦有禪兼凈土者，如圓照本、真歇了、永明壽、黃龍新、慈受深等諸師，皆禪門大宗匠，而留心凈土，不礙其禪。故知參禪人雖念念究自本心，而不妨發愿，愿命終時往生極樂。
所以者何？參禪雖得個悟處，倘未能如諸佛住常寂光，又未能如阿羅漢不受後有，則盡此報身，必有生處。與其生人世而親近明師，孰若生蓮花而親近彌陀之為勝乎？然則念佛不惟不礙參禪，實有益於參禪也。
以耳聽受而得者，不如以目看讀而得之者廣也；以目看讀而得者，不如以心悟明而得之者極其廣也。以心為君，以目為臣，以耳為佐使可也。用目當心斯下矣，用耳當目又下之下矣。
智有二：有世間智，有出世間智。世智有二：一者博學宏辭，長技遠略，但以多智多解而勝乎人者是也。二者明善惡，別邪正，行其所當行，而止其所當止者是也。僅得其初，是謂狂智，當墮三涂；兼得其後，是謂正智，報在人天。何以故？德勝才，謂之君子；才勝德，謂之小人也。出世間智亦二：一者善能分別如來正法，四諦六度等，依而奉行者是也。二者破無明惑，如實了了，見自本心者是也。僅得其初，是出世間智也，名為漸入；兼得其後，是出世間上上智也，乃名頓超。何以故？但得本，莫愁末。得末者，未必得本也。今有乍得世智初分，便謂大徹大悟者，何謬昧之甚！
日間有事，或處分不定，睡去，四五更起坐，是非可否忽自了然，日間錯處於此悉現，乃知爾來不得明見心性，皆由忙亂覆卻本體耳。古人云：靜見真如性。又云：性水澄清，心珠自現。豈虛語哉？
予少時見前賢辟佛，主先入之言，作矮人之視，罔覺也。偶於戒壇經肆請數卷經讀之，始大驚曰：不讀如是書，幾虛度一生矣！今人乃有自少而壯而老而死不一過目者，可謂面寶山而不入者也；又一類，雖讀之，不過采其辭致以資談柄，助筆勢，自少而壯而老而死不一究其理者，可謂入寶山而不取者也；又一類，雖討論講演，亦不過訓字詁文，爭新競高，自少而壯而老而死不一真修而實踐者，可謂取其寶把玩之，賞監之，懷之袖之，而復棄之者也。雖然，一染識田，終成道種，是故佛經不可不讀。
或謂泰首座刻香坐脫，九峰不許，以不會石霜休去、歇去、寒灰枯木去等語也。而紙衣道者能去能來，將無會石霜意，而洞山亦不許者，何也？愚謂紙衣若果已出息不涉眾緣，入息不居陰界，則去住自由，當與洞山作愚癡齋，把手共行，泰何可及？
如或不然，未免是弄精魂漢，古人所謂鬼神活計者是也。而泰公卻有真實定力，特其耽著靜境，不解轉身一句，二者病則均也。然紙衣虛心，就洞山理會；而泰公奮然長往，自失大利。滿招損，謙受益，學禪者宜知之。
孔叢子云：心之精神是謂圣。楊慈湖平生學問以是為宗，其於良知何似得無合佛說之真知歟？曰：精神更淺於良知，均之水上波耳，惡得為真知乎哉？且精神二字，分言之，則各有旨；合而成文，則精魂神識之謂也。昔人有言無量劫來生死本，癡人認作本來人者是也。
末法僧有習書、習詩、習尺牘語，而是三者，皆士大夫所有事。士大夫舍之不習而習禪，僧反習其所舍，而於己分上一大事因緣置之度外，何顛倒乃爾！
古尊宿家相見，其問答機緣，或無義無味，或可驚可疑，或如罵如謔，而皆自真參實悟中來，莫不水乳投，函蓋合，無一字一句浪施也。後人無知效嚬，則口業不小。譬之二同邑人，千里久別，忽然邂逅，相對作鄉語、隱語、諺語，傍人聽之，亦復無義無味，可驚可疑，如罵如謔，而實字字句句皆衷曲之談，肝膈之要也。傍人固不知是何等語，而二人默契如水乳，如函蓋矣。今不知緘口結舌，但向本參上著力，祗愁不悟，不愁悟後無語。