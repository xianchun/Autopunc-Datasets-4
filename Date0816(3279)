夫損己利他者，蓋是僧家之義也；害物安身者，非為釋子之理也。有賞善罰惡之能，斷是非不平之事。若是先人後己，契諸佛之慈心；如或爾死我活，乖六和之妙行。為主者倘存仁義，感十方衲子之云臻，若乃私受人情，招千里惡名之遠播。為賓者懷恭執禮，有義而到處安身，茍取狂圖無義，而隨方惹怨。
今者幸生中國，得賴空門，脫萬丈之火坑，拋千重之羈網，如囚出獄，似鳥開籠。履布金積善之塲，住七寶無殃之地，天龍恭敬，神鬼欽崇。非桑蠶而著好衣，不耕田而湌美饌，何須結怨饕利，非理圖財。求蝸角之虛名，閉人天之坦路，取龜毛之小利，穿地獄之深坑，積恨結於今生，受波吒於後世。縱使滿堂金玉，牽纏自己愚身；直饒羅綺盈箱，鬬亂子孫業重。少求儉用，免逼迫於心田；知足除貪，播馨香於意地。或住梵剎，或掛云堂，莫論他非，但省己過。
若有才高之者，把三藏以研窮；志淺之流，覽五乘而課誦。切莫口行慈善，肚里刀槍；面帶笑容，心藏劍戟。貧者不恤，老者不憐，忘慈親鞠養之深恩，乖師長提攜之厚德，如斯用意，退十方檀越之信心；執假迷真，惹四海英賢之譏誚。是以丁寧勸諭，仔細精專。聞之者，破我慢之高山；覽之者，塞昏迷之巨海。皆希稟信，普愿回心，只宜來世勝今生，莫遣今生勝來世。奉勸大眾疾須覺知，大限臨頭，悔之莫及。
大凡行腳，須以道心為重，不可受現成供養，等閑過日。須將生死二字貼在額頭上，每日十二時中裂轉面皮，討個分曉始得。若只隨群逐隊，打哄過日，忽然死了，閻羅老子打筭飯錢，莫道我不曾說與你來。若是做工夫，須要時時檢點，刻刻提撕，那是得力處，那是不得力處，那是打失處，那是不打失處。若如此檢點，做工夫時，定有到家時候。有一等辦道人，經又不看，佛又不禮，才上蒲團，便打瞌睡，及至醒來，胡思亂想，才下蒲團，便與人說雜話。若是如此辦道，至彌勒佛下生時，也未有入手底時節。
須是猛著精采，提一個無字晝參夜參，與他廝睚，不可坐在無事甲，又不可在蒲團上死坐，須要活弄，恐雜念紛飛起時，千萬不可與他廝睚，轉鬪轉多。有人到這里不識進退，解免不下，成風成顛，壞了一生。宜向紛飛起處輕輕放下，轉身下地行一遭。又上蒲團，開兩眼，捏兩拳，豎起脊梁，依前提起所參話頭，便覺清涼，如一鍋沸湯攙一杓冷水相似。若如此做工夫，日久歲深，自有到家時節。
工夫未入手，不可生煩惱，恐煩惱魔入心；若覺得力，不可生歡喜，恐歡喜魔入心。種種禪病，說之不盡。如眾中有老成道伴，千萬時時請益；若無，將前輩祖師教人做工夫語言看一遍，如親見相似。如今向此道者，難得其人，千萬努力向前。望汝早早打破漆桶歸來，與老僧揩背。偈曰：
瞻風撥草離家時，一念途中善護持。
近日叢林風味別，腳頭到處著便宜。
汝師年老中山寺，朝暮無人可瞻侍，不歸掃灑執巾瓶，師資禮法合也未？汝母兼又年紀高，除汝一人更無二，望斷秋風未見歸，倚門日日長垂淚。離師棄母入山來，所圖畢竟成何事？安貧樂道固所難，住個茅庵豈容易？也要種竹栽松，也要鉏山掘地，也要運水搬柴，也要澆蔬灌芋，也要行道諷經，也要攝心除睡。藜羹黍飯塞饑瘡，淡虀薄粥通腸胃，人生皆為口體忙，我亦未免形骸累。自家心地如未明，業識茫茫無本據。水邊林下暫經過，吾汝皆非久居計。
月江和尚有書來，勉汝歸寧有深意。開緘未讀便抽身，不負來音全孝義。有言孝為百行先，在俗在僧誰不然？侍師奉母名敬田，何須入眾并參禪？忽然思靜又嫌喧，短策不妨閑往還。
佛祖門風將委地，說著令人心膽碎。扶持全在我兒孫，不料兒孫先作弊。紛紛走北向奔南，昧卻正因營雜事。滿目風埃滿面塵，業識茫茫無本據。縱饒掛搭在僧堂，直待版鳴歸被位。眾頭寮舍鼓是非，收足蒲團便瞌睡。癡云靉靆性天昏，石火交煎心鼎沸。暫時寂寂滯輕安，一向冥冥墮無記。百丈清規不肯行，外道經書勤講義。因果分明當等閑，罪福昭然渾不懼。或遷一榻一間房，放逸總由身口意。
頭上瓦，腳下磚，身上衣，口中味，一一皆出信心檀越人家施，未成道業若為消？捫心幾個知慚愧？今日三，明日四，閑處光陰盡虛棄。一朝老病來相尋，閻翁催請死符至。從前所作業不忘，三涂七趣從茲墜。袈裟失卻復再難，鱗甲羽毛披則易。看它古之學道流，直忘人世輕名利。煮黃精，煨紫芋，飯一摶，水一器，為療形枯聊接氣。石爛松枯竟不知，洗心便作累生計。物外清閑一味高，世人黃金何足貴？劫空田地佛花開，香風觸破娘生鼻。選佛塲中及第歸，圓覺伽藍恣游戲。茲因結制夜小參，不覺所言成此偈。
六月七月天不雨，農家曉夜忙車水，背皮焦裂腳底疼，眼花無力欲悶死。公人又來逼夏稅，稅絲納了要盤費，大麥小麥盡量還，一日三湌不周備。思量我輩出家兒，現成受用都不知，進道身心無一點，東邊浪宕西邊嬉，三個五個聚頭坐，開口便說它人過，及乎歸到暗室中，背理虧心無不做。莫言墮在異類中，來生定作栽田翁。前來所說苦如此，那時難與今時同。古德訓徒有一語，對人天眾拈來舉，緇田無一簣之功，鐵圍陷百刑之苦。
佛法無你會處，生死無你脫處。一報之身如風燈石火，念念如救頭然，尚無你了辦處，著甚死急，平地上討許多忙亂。貶。信其梵網若已許著，方等何故要須單縫，乃至阿含佛令取阿難欝多羅僧與婆四吒女著等。此出自圣意，暫爾赴機。滅後下凡須依定制，一切戒律，涅盤重宣最後之言，方為揩定。三衣許俗，彼經無文。余或云攘災免厄，許與小片，至如戲女暫掛，獵師假披。或云得四寸而飲食斯充，掛一片而羅剎不噉，蓋顯三衣之功用，非許四民之受持。出家閑邪之人尚昧持衣之軌，在塵煩雜之眾寧知奉法之儀？
南山云：若受用有方，則不生罪戾。必領納乖式，便自陷深愆。一生無衣覆身，一死自負圣責，何慮無惡道分？觀斯之言，自坐深過，忍將非法誤累在家？更有愆妄，不能緘默，多見道俗競掛絡子，濫觴久矣，滋彰近矣。且三衣五納，制聽二典，絡子名狀，出自何文？誤以三衣破片而回作者，比丘衣損，秪合補治，令不失受持，豈容披其破片，更立異名，何殊遭賊失衣比丘乎？或云院內執作，暫掛無妨者，安陁會正是院內之衣，何不著耶？至於俗家弟子，若免災厄，不應常掛袈裟之片。若許常掛，何不全許三衣，而但許一片耶？南山引僧祗，龍著袈裟免金翅難，乃云必不順教，則所被無力。袈裟違教尚云無力，況今絡子特新裁染，公然制造？若名若體，全是非法，驗知披掛，得罪無福。
今略書三種違教之咎，庶幾讀之，宥過無大，必改為善。一者絡子名體，都無所載，制聽二教，一切所無。既乏五功，濫參三賤，違教之責，冥報非虛。二者制聽二教，唯佛一人，自菩薩聲聞，述而不作。今既自制絡子，仁者便是佛耶？三者隋外道輩，非佛者流。南山云：以雜色線縫於衣上作條幅者，是外道法，結偷蘭遮。況乎造非法衣，殊乖先制，非外道輩，斯何人哉？幸愿四方道人，行大乘者，讀文尋竟，莫守己情。擔麻棄金，殊非智者，革弊從正，斯則達人。應知無上佛乘，解無道俗，傳持之軌，誠在律儀。涅盤扶律談常，正在於此。律范若壞，法假誰傳？豈生為人，不護眼目，斷常住命，非旃陁羅耶？昔靜靄法師值周武行虐，自恨不能護法，出家奚為？乃坐石奮刀，徧身剖肉，引腸掛樹，以手捧心而卒。嗚呼！古賢護法，其若是乎！我等既斆未能，宜守法制，莫致毀損，殃墜自他矣！