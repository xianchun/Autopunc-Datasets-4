聞如是：
一時，佛在舍衛國只樹給孤獨園。
爾時，尊者難陀在舍衛城象華園中。是時，尊者難陀在閑靜處，便生是念：如來出世甚為難遇，億劫乃出，實不可見。如來久遠長夜時乃出耳！猶如優曇鉢花時乃出現，此亦如是。如來出世甚為難遇，億劫乃出，實不可見，此處亦難遇，一切諸行悉休息止，愛盡無余，亦無染污，滅盡泥洹。
爾時，有一魔行天子，知尊者難陀心中所念，便往至孫陀利釋種女所，飛在虛空，以頌而嗟嘆曰：
汝今發歡喜，嚴服作五樂；
難陀今舍服，當來相娛樂。
爾時，孫陀利釋種女聞天語已，歡喜踴躍，不能自勝，便自莊嚴，修飾房舍，敷好坐具，作倡伎樂，如難陀在家無異。爾時，王波斯匿集在普會講堂，聞難陀比丘還舍法服，習于家業。所以然者，有天在空中告其妻曰。是時，王波斯匿聞是語已，便懷愁憂，卽
乘駕白象，往至彼園。到已，便入華象池中，遙見尊者難陀，便前至難陀所，頭面禮足，在一面坐。
爾時，尊者難陀告波斯匿曰：大王！何故來至此間，顏色變異？復有何事來至吾所？
波斯匿報曰：尊者當知：向在普會講堂，聞尊者舍法服，還作白衣。聞此語已，故來至此，不審尊者何所敕告？
是時，難陀含笑徐告王曰：不見不聞，大王何故作此語耶？大王！豈不從如來邊聞：我諸結已除，生死已盡，梵行已立，所作已辦，更不復受胞胎，如實而知，今成阿羅漢，心得解脫。
波斯匿曰：我不從如來聞難陀比丘生死已盡，得阿羅漢，心得解脫。所以然者，有天來告孫陀利釋種女曰。是時，孫陀利夫人聞此語已，便作倡*伎樂，修治服飾，敷諸坐具。我聞此語已，便來至尊者所。
難陀告曰：王不知不聞，何故大王而作是語？諸有沙門、婆羅門無不樂此休息樂、善逝樂、沙門樂、涅盤樂，而不自觀此淫火之坑。復當就者此事不然，骨猶如鎖，肉如聚石，猶蜜涂刀，坐貪小利，不慮後患。亦如菓繁折枝，亦如假借不久當還，猶如劍樹之藪，亦如毒害藥，亦如毒葉，如毒華*菓。觀此淫欲亦復如是。意染著者此事不然，從火坑之欲乃至毒*菓，不觀此事，欲得度欲流、有流、見流、無明流者，此事不然。以不度欲流、有流、見流、無明流，而欲得入無余泥洹界而般*泥洹者，此事不然。大王當知：諸有沙門、婆羅門觀察此休息樂、善逝樂、沙門樂、涅盤樂，此事必然。彼以作是觀察，解了淫坑之火，猶如骨鎖、肉聚、蜜涂利刀、菓
繁折枝、假借不久。亦如劍樹、毒樹，如毒害藥，悉觀了知，此則有處。已解了知淫火所興，便能得渡欲流、有流、見流、無明流，此事必然。彼已*渡欲流、有流、見流、無明流，此事必然。云何，大王！以何見何知而作是說？今我，大王！已成羅漢：生死已盡，梵行已立，所作已*辦，更不復受母胞胎，心得解脫。
爾時，王波斯匿心懷歡喜，善心生焉，白尊者難陀曰：我今無狐疑如毛發許，方知尊者成阿羅漢，今請辭還，國事眾多。
難陀對曰：宜知是時。
從座起，頭面禮足，便退而去。波斯匿王去未幾時，時彼魔天來至尊者難陀所，住虛空中，復以此偈向難陀曰：
夫人面如月，金銀瓔珞身，
憶彼姿容顏，五樂恒自娛。
彈琴鼓弦歌，音響甚柔軟，
能除諸愁憂，樂此林間為？
是時，尊者難陀便作是念：此是魔行天人。覺知此已，復以偈報曰：
我昔有此心，淫泆無厭足，
為欲所纏裹，不覺老病死。
我度愛欲淵，無污無所染；
榮位悉是苦，獨樂真如法。
我今無諸結，淫怒癡悉盡，
更不習此法，愚者當覺知。
爾時，彼魔行天人聞此語便懷愁憂，卽
於彼沒不現。
爾時，眾多比丘以此因緣，具白世尊。爾時，世尊告諸比丘：端正比丘者，無有勝難陀比丘；諸根澹泊，亦難陀比丘是；無有欲心，亦是難陀比丘；無有瞋恚，亦是難陀比丘；無有愚癡，亦是難陀比丘；成阿羅漢，亦是難陀比丘。所以然者，難陀比丘端*正，諸根寂靜。
爾時，世尊告諸比丘：我聲聞中第一端*正者，難陀比丘是。諸根寂靜，是亦難陀比丘。
爾時，諸比丘聞佛所說，歡喜奉行！
聞如是：
一時，佛在舍衛國只樹給孤獨園。
爾時，世尊告諸比丘：有此二涅盤界。云何為二？有余涅盤界、無余涅盤界。彼云何名為有余涅盤界？於是，比丘滅五下分結，卽
彼般涅盤，不還來此世，是謂名為有余涅盤界。彼云何名為無余涅盤界？於是，比丘盡有漏成無漏，意解脫、智慧解脫，自身作證而自游戲：生死已盡，梵行已立，所作已辦，更不受有，如實知之，是謂為無余涅盤界。此二涅盤界，當求方便，至無余涅盤界。如是，諸比丘！當作是學！
爾時，諸比丘聞佛所說，歡喜奉行！
聞如是：
一時，佛在舍衛國只樹給孤獨園。
爾時，世尊告諸比丘：我今當說烏喻，亦當說豬喻。善思念之，吾當演說。
對曰：如是，世尊！是時，諸比丘從佛受教。
世尊告曰：彼云何名為人喻如烏？猶如有人在寂靜處，恒習淫欲，作諸惡行，後便羞恥，便自悔過，向人演說，陳所作事。所以然者，或為諸梵行人，所見譏彈：此人習欲，作諸惡行。彼作諸惡行已，向人悔過，自知羞恥，猶如彼烏恒患苦饑，便食不凈，尋卽拭嘴，恐有余烏見言：此烏食不凈。此亦如是，若有一人在閑靜處，習於淫欲，作不善行，後便羞恥而自悔過，向人演說陳所作事。所以然者，或為諸梵行人所見記識：此人習欲，作諸惡行。是謂名為人猶如烏。
彼云何名為人如豬？若有一人在閑靜處，長習淫欲，作諸惡行，亦不羞恥，復不悔過，向人自譽，貢高自用：我能得五欲自娛，此諸人等不能得五欲。彼作惡已，不知羞恥，此人喻如豬恒食不凈，臥於不凈，便自跳踉向於余豬。此亦如是，若有一人習於淫欲，作諸惡行，亦不羞恥，復不悔過，向人自譽，貢高自用：我能得五欲自娛，此諸人不能得五欲自娛。是名為人如豬。是故，諸比丘！當舍遠離。如是，諸比丘！當作是學！
爾時，諸比丘聞佛所說，歡喜奉行！
聞如是：
一時，佛在舍衛國只樹給孤獨園。
爾時，世尊告諸比丘：我今當說人有似驢者，有似牛者。諦聽！諦聽！善思念之。
諸比丘對曰：如是，世尊！是時，諸比丘從佛受教。
世尊告曰：彼云何名人像驢者？若有一人，剃除須發，著三法衣，以信牢固，出家學道。爾時，彼人諸根不定，若眼見色，隨起色想，流馳萬端，爾時眼根則非清凈，生諸亂想，不能制持，眾惡普至，亦復不能護於眼根。耳聞聲，鼻嗅香，舌知味，身知細滑，意知法，隨起識病，流馳萬端，爾時意根則非清凈，生諸亂想，不能制持，眾惡普至，亦復不能護於意根。無有威儀禮節之宜，行步進止，屈伸低仰，執持衣鉢，都違禁戒，便為梵行人所見譏*彈：咄！此愚人像如沙門？便取彈舉：設是沙門者，宜不應爾。彼作是說：我亦是比丘！我亦是比丘！猶如驢入牛之中而自稱曰：我亦是牛！我亦是牛！然觀其兩耳，復不似牛，角亦不似，尾亦不似，音聲各異。爾時，羣
牛或以角觝，或以腳蹋，或以口嚙者。今此比丘亦復如是，諸根不定，若眼見色，隨起色想，流馳萬端，爾時眼根則非清凈，生諸亂想，不能制持，眾惡普至，亦復不能護於眼根。耳聞聲，鼻嗅香，舌知味，身了細滑，意知法，隨起識病，流馳萬端，爾時意根則非清凈，生諸亂想，不能制持，眾惡普至，亦復不能護念意根。無有威儀禮節之宜，行步進止，屈伸低仰，執持禁戒，便為梵行人所見譏*彈：咄！此愚人像如沙門？便見*彈舉：設是沙門者，宜不應爾。爾時彼作是說：我是沙門！猶如驢入於牛羣，是謂人像驢者也。
彼人云何像牛者耶？若有一人，剃除須發，著三法衣，以信牢固，出家學道。爾時，彼人諸根寂定，飲食知節，竟日經行，未曾舍離意游三十七道品之法。若眼見色，不起色想，亦無流馳之念，爾時眼根則應清凈，生諸善想，亦能制持，無復諸惡，常擁護於眼根。耳聲、鼻香、口味、身細滑、意法不起識病，爾時意根則得清凈。彼人便到諸梵行人所，諸梵行人遙見來已，各自揚聲：善來，同學！隨時供養，不使有乏，猶如良牛入牛眾中，而自稱說：我今是牛！然其毛尾、耳角、音聲都悉是牛，諸牛見已，各來舐體。此亦如是，剃除須發，著三法衣，以信*牢固，出家學道。爾時，彼人諸根寂定，飲食知節，竟日經行，未曾舍離意游三十七道品之法。若眼見色，不起色想，亦無流馳之念，爾時眼根則得清凈，生諸善想，亦能制持，無復諸惡，常擁護於眼根。耳聲、鼻香、*口味、身細滑、意法不起識病，爾時意根則得具足，是謂此人像牛者也。如是，諸比丘！當學如牛，莫像如驢也。如是，諸比丘！當作是學！
爾時，諸比丘聞佛所說，歡喜奉行！
聞如是：
一時，佛在舍衛國只樹給孤獨園。
爾時，世尊告諸比丘：我今當說善、不善行。諦聽！諦聽！善思念之。
諸比丘對曰：如是，世尊！爾時，諸比丘從佛受教。
世尊告彼：云何名為不善？云何名為善？所謂殺生為不善，不殺為善。不與取為不善，與取為善。淫泆為不善，不淫為善。妄語為不善，不妄語為善。綺語為不善，不綺語為善。兩舌為不善，不兩舌為善。斗亂彼此為不善，不斗亂彼此為善。貪他為不善，不貪他為善。起恚為不善，不起恚為善。邪見為不善，正見為善。如是，比丘行此惡已，墮畜生、餓鬼、地獄中。設行善者，便生人中、天上，及諸善趣阿須倫中。是故，當遠離惡行，修習善行。如是，諸比丘！當作是學！
爾時，諸比丘聞佛所說，歡喜奉行！
聞如是：
一時，佛在舍衛國只樹給孤獨園。
爾時，世尊告諸比丘：我當與汝等說微妙法；初善、中善、至竟亦善，有義、有味，得修具足梵行之法，所謂二法也。諦聽！諦聽！善思念之，吾當與汝具足說之。
諸比丘對曰：如是，世尊！是時，諸比丘從佛受教。
世尊告曰：彼云何為二法？所謂邪見、正見，邪治、*正治，邪語、*正語，邪業、*正業，邪命、*正命，邪方便、正方便，邪念、*正念，邪三昧、*正三昧，是謂*比丘名為二法。我今已與汝說此二法，如來所應為者，今已周訖。善念、諷誦，勿有懈倦，今不行者，後悔無及！
爾時，諸比丘聞佛所說，歡喜奉行！
聞如是：
一時，佛在舍衛國只樹給孤獨園。
爾時，世尊告諸比丘：我今當說燭明之法，亦當說由燭趣道之業。諦聽！諦聽！善思念之。
諸比丘對曰：如是，世尊！
爾時，世尊告諸比丘：彼云何名燭明者？所謂貪淫、瞋恚、愚癡盡。彼云何名為由燭趣道之業？所謂正見、正治、正語、正業、正命、正方便、正念、正三昧，是謂由燭趣道之業。我為比丘已說燭明，亦說由燭趣道之業，如來所應為者，今已周訖。善念、諷誦，勿有懈怠，今不行者，後悔無及！
爾時，諸比丘聞佛所說，歡喜奉行！
聞如是：
一時，佛在舍衛國只樹給孤獨園。
爾時，世尊告諸比丘：有此二力。云何為二力？所謂忍力、思惟力。設吾無此二力者，終不成無上正真等正覺。又無此二力者，終不於優留毗處六年苦行，亦復不能降伏魔怨，成無上正真之道，坐於道場。以我有此忍力、思惟力故，便能降伏魔眾，成無上正真之道，坐於道場。是故，諸比丘！當求方便，修此二力：忍力、思惟力，便成須陀洹道、斯陀含道、阿那含道、阿羅漢道，於無余涅盤界而般涅盤。如是，諸比丘！當作是學！
爾時，諸比丘聞佛所說，歡喜奉行！
聞如是：
一時，佛在舍衛國只樹給孤獨園。
爾時，尊者阿那律在拘尸那竭國本所生處。爾時，釋、梵、四天王及五百天人，并二十八大鬼神王，便往至尊者阿那律所。到已，頭面禮足，在一面住。復以此偈嘆阿那律曰：
歸命人中上，眾人所敬奉！
我等今不知，為依何等禪？
爾時，有梵志名曰闍拔吒，是梵摩喻弟子。復至尊者阿那律所，頭面禮足，在一面坐。爾時，彼梵志問阿那律曰：我昔在王宮生，未曾聞此自然之香。為有何人來至此間，為是天、龍、鬼神、人、非人乎？
爾時，阿那律報梵志曰：向者釋、梵、四天王及五百天人，二十八大鬼神王，來至我所，頭面禮足，在一面住。復以此偈而嘆我曰：
自歸人中上，眾人所敬奉！
我等今不知，為依何等禪？
梵志問曰：以何等故，我今不見其形，釋、梵、四天王為何所在？
阿那律報曰：以汝無有天眼故也。是故不見釋、梵、四天王及五百天人，及二十八大鬼神王。
梵志問曰：設我能得天眼者，見此釋、梵、四天王及二十八大鬼神王耶？
阿那律報曰：設當得天眼者，便能見釋、梵、四天王及五百天人，二十八大鬼神王。然復，梵志！此天眼者何足為奇！有梵天名曰千眼，彼見此千世界，如有眼之士，自手掌中觀其寶冠。此梵天亦如是，見此千世界無有罣礙，然此梵天不自見身所著衣服。
梵志問曰：何以故？千眼梵天不自見形所著服飾？
阿那律曰：以其彼天無有無上智慧眼故，故不自見己身所著服飾。
梵志問曰：設我得無上智慧眼者，見此身所著服飾不耶？
阿那律曰：若能得無上智慧眼者，則能見己形所著服飾。
梵志問曰：愿尊與我說極妙之法，使得無上智慧之眼！
阿那律曰：汝有戒耶？
梵志問曰：云何名之為戒？
阿那律曰：不作眾惡，不犯非法。
梵志報曰：如此戒者，我堪奉持如此之戒。
阿那律曰：汝今，梵志！當持禁戒，無失毫厘，亦當除去憍慢之結，莫計吾我染著之想。
時，梵志復問阿那律曰：何者是吾？何者是我？何者是憍慢結？
阿那律曰：吾者是神識也，我者是形體之具也。於中起識生吾、我者，是名為憍慢結也。是故，梵志！當求方便，除此諸結。如是，梵志！當作是學！
從座起，禮阿那律足，遶三匝而去。未至所在，於中道思惟此義，諸塵垢盡，得法眼凈。
爾時，有天昔與此梵志親友，知識梵志心中所得諸塵垢盡，得法眼凈。爾時，彼天便往至尊者阿那律所，頭面禮足，在一面住。卽
以此偈嘆阿那律曰：
梵志未至家，中道得道跡，
垢盡法眼凈，無疑無猶豫。
爾時，尊者阿那律復以偈告天曰：
我先觀彼心，中間應道跡；
彼人迦葉佛，曾聞此法教。
其時離彼處，在人間游，漸漸至舍衛國，到世尊所，頭面禮足，在一面住。爾時，世尊具以法語告阿那律。阿那律受佛教已，便從*座起，頭面禮足，便退而去。
爾時，世尊告諸比丘：我聲聞中弟子，得天眼第一者，所謂阿那律比丘是。
爾時，諸比丘聞佛所說，歡喜奉行！
聞如是：
一時，佛在舍衛國只樹給孤獨園。
爾時，尊者羅云奉修禁戒，無所觸犯，小罪尚避，況復大者！然不得有漏心解脫。爾時，眾多比丘便至世尊所，頭面禮足，在一面坐。爾時，眾多比丘白世尊曰：羅云比丘奉修禁戒，無所觸犯，然故有漏心不解脫？
爾時，世尊便說此偈：
具足禁戒法，諸根亦成就，
漸漸當逮得，一切結使盡。
是故，諸比丘！常當念修治正法，無有漏失。如是，諸比丘！當作是學！
爾時，諸比丘聞佛所說，歡喜奉行！
難陀涅盤烏，驢不善有二，
燭及忍思惟，梵志及羅云。