東京十方凈因禪院大覺禪師，諱懷璉，姓陳氏，漳州龍溪縣人也。誕生之夕，夢僧伽降室，因小字泗州。既有異兆，僉知祥應。齠齓出家，丱角圓頂，督志道學，寢食無廢。一日洗面，潑水于地，微有省發。即慕參尋，遠造泐潭澄禪師法席，投機印可。
次歷叢林，眾向道譽。年過不惑，名動仁御，奉詔住凈因禪院，三宣內苑，對圣敷揚，開悅宸衷，賜號大覺，并制贊頌，須許賡詶。天眷日深，頗若師友，其磨衲、金鉢、寶珠，皆上旨批賜。晚以高年，乞身林下，勑從所請，隨意住持，因止育王山，云徒復湊。道合圣心，名重當世，本朝宗匠，未如榮幸。
師皇佑二年十二月十九日，仁宗皇帝宣入後苑化成殿，令一依開堂時儀范，陞座說法，宣左街副僧錄慈云大師清滿啟白。清滿謝恩罷，乃曰：帝苑春光，皇家啟會，萬乘既登於舜殿，兩街獲奉於堯眉，爰當和育之辰，正是闡揚之日，宜談祖道，上副宸衷。謹白。
師遂陞座，拈香祝圣畢，敷坐，華嚴禪師白槌云：法筵龍象眾，當觀第一義。
師云：適來白槌，甚好消息。還有證據者麼？出來對圣人前試通吐看。
時有宣教大師問：滿目盡觀銀世界，未審普賢在什麼處？
師云：猶似對面不識。
僧曰：六牙白象空中立，萬乘君王坐寶臺。
師云：帝網重重向此開。
師復云：古佛堂中，曾無異說；流通句內，誠有多談。得之，妙用無虧；失之，觸途成滯。所以溪山云月，且處處以同風；水鳥樹林，亦頭頭而顯道。若於迦葉門下，直得堯風蕩蕩，舜日明明，野老謳謌，漁人鼓舞，當此時節，純樂無為。久瀆圣聰，伏惟珍重！
問：諸佛出世，利濟群生。猊座師登，將何拯濟？
師云：山高海闊。
僧曰：花發無根樹，魚跳萬仞峰。
師云：新羅國。
僧曰：慈舟不棹清波上，劍峽徒勞放木鵝。
師曰：脫卻衣裳臥荊棘。
僧曰：人將語試。
師云：慣得其便。僧拊掌。
師云：更聝跳。
問：櫓棹不停時如何？
師云：清波箭急。
僧曰：恁麼則移舟諳水勢，舉棹別波瀾。
師云：濟水過新羅。
僧曰：古佛位中留不住，夜來依舊宿蘆花。
師云：兒童不識十字街。
問：圣君御頌親頒賜，和尚將何報此恩？
師云：兩手托地。
僧曰：恁麼則一人有慶，兆民賴之。
師云：半尋拄杖攪黃河。
問：坐斷毘盧頂，不稟釋迦文，猶未是學人行業。如何是學人行業？
師云：斫額望明月。僧以手便拂。
師曰：作什麼？僧忙然。
師云：賺卻一船人。
師云：若論佛法兩字，是加增之辭，廉纖之說。諸人向遮承當得，盡是二頭三手，譬如金屑雖貴，眼中著一點不得。若是本分衲僧，才聞舉著此事，便一擺擺斷，不受纖塵，獨脫自在，最為親的。然後便能在天同天，在人同人，在僧同僧，在俗同俗，在凡同凡，在圣同圣，一切處出沒自在，并拘檢佗不得，名邈佗不得。何也？為渠能建立一切法故，一切法要且不是渠，渠既無背面，第一不用妄與安排，但知十二時中，平常飲啄，快樂無憂，秪此相期，更無別事。所以古人云：放曠長如癡兀人，佗家自有通人愛。
上堂云：文殊寶劍，得者為尊。乃拈拄杖云：凈因今日恁麼，直得千圣路絕。雖然如是，猶是矛楯相攻。不犯鋒鋩，如何運用？良久，云：野蒿自發空臨水，江鷰初歸不見人。參。
上堂云：太陽東昇，爍破大千之暗。諸人若向明中立，猶是影響相馳；若向暗中立，也是藏頭露影漢。到遮，作麼生吐露？良久，云：逢人秪可三分語，未可全拋一片心。參。
上堂云：世法面迷卻多少人？佛法面醉卻多少人？秪如不迷不醉，是什麼人分上事？
上堂云：言鋒才擊，義海交深，若要徑截一路，各請歸堂。
上堂云：應物現形，如水中月。遂拈起拄杖云：遮個不是物，即今現形也。且道月在甚麼處？良久，云：長空有路還須透，潭底無蹤不用尋。擊香臺一下。
上堂云：白日東上，白日西落，急如投壺閃寥廓。神龍一舉透無邊，纖鱗猶向泥中躍。靈焰中，休湊泊，三歲孩童髽四角。參。
上堂，良久，舉起拳頭云：握拳則五岳倒卓，展手則五指參差，有時把定佛祖關，有時托開千圣宅。今日遮相呈，且道作何使用？拍禪床一下，云：向下文長，付在來日。
天臺赤城山用良禪師。問：三門與自己，是同是別？
師云：八兩移作半斤。
僧曰：恁麼則秋水泛漁舟。
師云：東家點燈，西家覓油。
僧曰：山高月上遲。
師云：道什麼？
僧曰：莫瞌睡。
師云：入水見長人。
臨江軍有文禪師，上堂云：建山寂寞，坐倚城郭，無味之談，七零八落。以拄杖敲香臺，下座。
福州雪峰象敦禪師。問：如何是佛？
師云：火照魚行。
僧曰：如何是法？
師云：唐人譯不出。
僧曰：佛法已蒙師指示，未審畢竟又如何？
師云：臘月三十日。
杭州靈隱山云知慈覺禪師。問：一佛出世，各坐一華。和尚出世，有何祥瑞？
師云：白云橫谷口。
僧曰：光前絕後。
師云：錯。
僧曰：大眾證明。
師云：點。
問：如何是道？
師云：什麼道？
僧曰：大道。
師云：欲行千里，一步為初。
僧曰：如何是道中人？
師云：西天駐泊，此土都監。僧禮拜。
師云：吽！吽！
問：如何是佛？
師云：筇州九節杖。
僧曰：如何是向上事？
師云：向上即且致，佛話作麼生會？僧擬議。
師云：幾合放過。
上堂云：日月云霞為天標，山川草木為地標，招賢納士為德標，閑居趣寂為道標。乃拈拄杖云：且道遮個是什麼標？會麼？拈起則有文有彩，放下則糲糲磕磕。直得不拈不放，又作麼生？良久，云：扶過斷橋水，伴歸明月村。
上堂云：秋風起，庭梧墜，衲子紛紛看祥瑞。張三李四賣囂虛，拾得寒山爭賤貴。覿面相詶，更無難易。四衢道中，棚欄瓦市。畐塞虛空，普天帀地。任是臨濟赤肉團上，雪老南山鼈鼻，玄沙見虎，俱胝舉指，一時拈來，當面布施。更若擬議，千山萬水。復云：過。
明州金鵝山靖旻禪師。問：禪客相逢，合談何事？
師云：德山令行。
僧曰：早知今日事，悔不慎當初。
師云：人無遠慮。
云居山守億禪師，上堂云：馬祖才陞堂，雄峰便卷席，春風一陣來，滿地花狼藉。
婺州西塔殊禪師。問：知師已受請，家風略借看。
師云：風搖寒木。
僧曰：恁麼則石上橫筇坐，茶余看日低。
師云：葉落秋江。
婺州承天惟簡禪師。問：佛與眾生，是一是二？
師云：花開滿木紅，花落萬枝空。
僧曰：畢竟是一是二？
師云：唯余一朵在，明日恐隨風。
問：如何是吹毛劍？
師云：星多不當月。
僧曰：用者如何？
師云：落。
僧云：落後如何？
師云：觀世音菩薩。
問：如何是和尚家風？
師云：理長即就。
僧曰：如何領會？
師云：繪雉不成雞。
問：開口即失，閉口即喪，未審如何說？
師云：舌頭無骨。
僧曰：不會。
師云：對牛彈琴。
問：山河大地與自己，同？別？
師云：灸病不得穴。
僧曰：畢竟是同是別？
師云：買帽相頭。
師云：夫遮那之境界，眾妙之玄門，知識說之而莫窮，善財酌之而不竭，文殊體之而寂寂，普賢證之以重重。若也隨其法性，如云收碧漢，本無一物；若也隨其知用，似花開春谷，應用無邊。雖說徧恒沙，乃同遵一道。且問諸人：作麼生是一道？良久，云：白云斷處見明月，黃葉落時聞搗衣。參。
上堂云：頭不戴天，足不履地，鼻不嗅香，舌不了味，塞卻咽喉，何處出氣？良久，云：寒來向火困來眠，誰言總別兼同異？參。
上堂云：莫離蓋纏，莫求佛祖，去此二途，以何依怙？江淹夢筆，天龍見虎。古老相傳，月不跨五。參。
上堂云：一刀兩段，埋沒宗風，師子飜身，拖泥帶水。直饒坐斷十方，不通凡圣，腳跟下好與二十拄杖。
上堂云：拈一放一，妙用縱橫，去解除玄，收凡破圣。若望本分草料，大似磨甎作鏡。衲僧家合作麼生？良久，云：寔。
上堂云：順也是，逆也是，逆順交參真至理。若人於此擬休功，猶指化城為寶地。參。
杭州臨安九峰凈土鑒韶禪師。問：承聞和尚是泐潭嫡子，是否？
師云：是。
僧云：還記得當時得力句麼？
師云：記得。
僧曰：請舉看。
師云：左手握拳，右手把筆。
問：承師有言：君子可八。意旨如何？
師云：披衣入市去，剃發上山來。
問：羚羊未掛角時如何？
師云：雄喚雌鳴。
僧曰：掛角後如何？
師云：一文兩個。
僧曰：此莫是和尚見處也無？
師云：不用禮拜。
問：藥山不許看經，意旨如何？
師云：夜半點燈球。
上堂云：山僧說禪，恰似蠔蜢吐油，捏著便出，若不捏著，一滴也無。何以故？秪為不曾看讀得古今因緣，及預先排疊勝妙見知，等候陞堂，便磨唇縮觜，將粥飯氣熏炙諸人，凡有一問一答，蓋不得已，豈獨山僧？看佗大通智勝如來，默坐十劫，無開口處，後因諸天梵天及十六王子再三勤請，方始說之，卻不是秘惜，秖為不敢埋沒諸人。山僧既不埋沒諸人，不得道山僧會陞座。參。
洪州壽圣普誗禪師。問：朝蓋已臨於法會，還有西來意也無？
師云：上士由山水。
問：說佛說法，殃及兒孫；演妙談玄，野狐群隊。離此二途，如何為人？
師云：一個不得，兩個又多。
僧曰：一葉落，天下秋。
師云：谷秀花鋪錦。
僧曰：不因舉棹，爭見漁人？
師云：將謂胡須赤。
筠州洞山永孚禪師，上堂云：棒頭挑日月，木馬夜嘶鳴。拈拄杖云：云門大師來也。卓一下，云：炊砂作飯，看井作袴。
金陵廣慧遇新禪師。問：師是誰家嫡子？甚處兒孫？
師云：將謂是仙陀。
僧曰：親見泐潭來。
師云：更請問傍人。
問：如何是道者家風？
師云：看樓打樓。
僧曰：為什麼東行不見西行利？
師云：拈頭作尾，拈尾作頭，還我第三段來。僧禮拜。
師云：吽！吽！
問：佛未出世時如何？
師云：腳前腳後。
僧曰：出世後如何？
師云：恰似不齊。
令滔首座，參泐潭懷澄禪師。澄一日問：祖師西來，單傳心印，直指人心，見性成佛，子作麼生會？
滔云：某甲不會。
澄卻問：子未出家時作個什麼？
滔曰：牧牛。
澄曰：作麼生牧？
滔曰：早朝騎出去，晚後復騎歸。
澄曰：子大好不會。
滔於言下忽然大悟，遂成頌云：
放卻牛繩便出家，剃除須發著袈裟。
有人問我西來意，拄杖頭挑蘇哩羅。
筠州洞山鑒遷禪師。問：如何是新豐一曲？
師云：自歌自詠深云。
僧曰：誰是知音？
師云：閑坐閑行古洞中。
問：王侯請而不去，和尚去時如何？
師云：官差不自由。
僧曰：終是涉廉纖。
師云：棒頭有眼。
僧曰：便請。
師云：慣釣長鯨，恥看跛鼈。
筠州洞山清辯禪師。問：百丈得大機，黃檗得大用，未審和尚得個什麼？師便喝，僧亦喝，師便打。
僧曰：爭奈大眾眼何？便歸眾，師噓噓。
隨州水南太平興國文秀禪師。問：如何是祖師西來意？
師云：拄杖子。
問：如何是水南境？
師云：隨峰山色秀，遍地百花開。
僧曰：如何是境中人？
師云：迦葉擎拳，阿難合掌。
荊門軍當陽縣玉泉景德禪院承皓禪師，姓王氏，眉州丹棱人也。依大力院出家登具，游方，參復州北塔廣禪師，發明心要，得大自在三昧。制赤犢鼻，書歷代祖師名而服之曰：唯有文殊、普賢猶較些子。且書於帶上，自是諸方曰皓布裩。
初住郢州大陽。師在谷隱，受大陽請，上堂云：山僧在谷隱十年，不曾飲谷隱一滴水，嚼谷隱一粒米，汝若不會來，大陽與汝說。攜拄杖下座。
僧入室次，狗子在室中，師叱一聲，狗子出去，師云：狗卻會，爾不會。
問：如何是佛？
師云：截斷腳跟。
僧曰：如何是法？
師云：掀爾腦蓋。
師云：晷運推移，布裩赫赤，莫怪不洗，無來替換。下座。
上堂云：粥稀後坐，床窄先臥，耳聵愛聲高，眼昏宜字大。珍重！
師於元佑六年十二月二十八日示寂，門人圍遶，師笑曰：吾年八十一，老死舁屍出，兒郎齊著力，一年三百六十日。言畢而逝。
杭州廣果擇能禪師。問：師是誰家嫡子？甚處兒孫？
師云：適來拈香了也。
僧曰：恁麼則親見翠峰來。
師云：相悉人難得。
福州廣明常委禪師。問：知師久蘊囊中寶，今日當場略借看。
師云：看。
僧曰：恁麼則謝師指示。
師云：等閑垂一釣，容易上鉤來。
云居山文慶海印禪師。問：云門一曲師親唱，北斗藏身事若何？
師云：險。
僧曰：學人未曉，請師再指。
師云：仰面看青天。
問：如何是祖師西來意？
師云：少林一只履。
問：如何是函蓋乾坤句？
師云：合。
僧曰：如何是隨波逐浪句？
師云：闊。
僧曰：如何是截斷眾流句？
師云：窄。
問：佛意祖意即不問，如何是和尚家風？
師云：上拄天，下拄地。
僧曰：莫秪遮便是麼？
師云：錯。
上堂云：隨波逐浪，舉世皆是知音；截斷眾流，天下罕逢作者。遂拈拄杖，擊香臺一下，云：大眾還會麼？若向遮透得，石壁山河不相隔礙，十方剎土廓爾皆通。舉目則覷破三十三天，颯然粉碎；動步則踏飜金剛水際，涓滴不留。向葛藤窠橫身，且無系絆；於荊棘林中擺手，不掛鋒鋩。叱起陜府鐵牛，耕破坤維大地，喚取嘉州大像，把住日月星辰。輥轉太虛，橫鋪世界，以東為西，將南作北。釋迦性命尚自不存，祖師眼睛那堪更用？如今忽有個衲僧出來，驀口一摑，掀倒禪床，儞道云居還肯佗也無？肯與不肯，一切分付德山、臨濟。遂喝一喝，以拄杖卓一下。
上堂云：道本無為，法非延促，一念萬年，千古在目。月白風恬，山青水淥，法法現前，頭頭具足。祖意教意，非直非曲。要識廬陵米價，會取山前麥熟。以拂子擊禪床，下座。
上堂云：馬師即心即佛，大似埋樁釘橛；牛頭橫說豎說，宛如枝上生節。欲識佛祖性義，會取春寒秋熱。拍繩床，下座。
越州東山國慶順宗禪師。問：師唱誰家曲？宗風嗣阿誰？
師云：一人傳虛，萬人傳實。
僧曰：恁麼則大梅嫡子也。
師云：重言不當吃。
師云：心生則種種法生，心滅則種種法滅。拈起拄杖云：此個是法，那個是滅底心？若人道得，許儞頂門上具眼。其或不然，云暗不知天早晚，雪深難辨路高低。參。
湖州天圣楚祥禪師。問：芙蓉堂上，已焚海岸之香；師子座前，愿聽胡家之曲。
師云：風來金殿冷。
僧曰：今日得聞於未聞。
師云：雪覆玉堦寒。
僧曰：恁麼則淵明空負勿弦琴，宋玉徒勞夸白雪。
師云：休言千歲竹，將比萬年松。
師云：天地為橐龠，動而有應，故春則和融，夏則煩熱，秋則微涼，冬則凝結，以至群類人倫，各徇其性，蓋一氣之所致。然雖如此，賢者太賢愚者愚。
溫州極樂用基禪師。問：如何是太平境？
師云：幾竿翠竹侵云漢，一派清流入慎江。
僧曰：如何是境中人？
師云：左眼半斤，右眼八兩。
湖州天圣守道禪師。問：騎虎頭，把虎尾，中間事作麼生？
師云：吃棒。
僧曰：三十年後有人舉著在。
師云：鈍致殺人。
師云：日月繞須彌，人間分晝夜，南閻浮提人秪被明暗色空留礙。且道不落明暗一句作麼生道？良久，云：柳色黃金嫩，梨花白雪香。參。
潭州興化崇辯禪師，諱紹銑，泉州人也。生有奇相，遂舍出家。受具，游方，趨禪室。罷歷江表，遠入湘川，參北禪賢禪師，深蒙印決。一住興化，四十余年，提唱祖道，建立佛事，海量包納，大度規模，福慧兼濟，近世希有。大丞相章公惇，昔安撫荊湖，見師器重，特奏神宗皇帝，賜椹服、師名及隨身度牒，其旌異如此。
問：如何是瀟湘境？
師云：會春園游春會，明月池邊玩月明。
僧曰：如何是境中人？
師云：錦袍公子猶嫌冷，更有樵夫跣足行。
僧曰：人境已蒙師指示，向上宗乘事若何？
師云：勸君不用鐫頑石，路上行人口似碑。
師拈拄杖云：一大藏教，是拭不凈故紙；超佛越祖之談，是誑諕閭閻漢。若論衲僧門下，一點也用不得。作麼生是衲僧門下事？良久，云：多虛不如少實。擊香臺一下。
歸堂打睡。
越州天章寺元楚寶月禪師。問：如何是佛？
師云：番人不著袴。
僧曰：學人未曉。
師云：道士卻簪冠。
僧曰：向上更有事也無？
師云：有。
僧曰：如何是向上事？
師云：月似彎弓，少雨多風。
問：如何是祖師西來意？
師云：南人性獠。
僧曰：意旨如何？
師云：北海浪麤。
問：如何是佛法大意？
師云：一年三百六十日。
僧曰：便恁麼會時如何？
師云：迢迢十萬不足遠。
僧曰：畢竟如何？
師云：飯來開口困展腳。
問：祖師西來即不問，蠟人輕重事如何？
師云：八兩依前是半斤。
僧曰：學人未審以何為驗？
師云：瞎。
師云：煥然善法堂，巍然師子座，或問天章：具什麼眼便踞此位？天章答曰：無佗也，三十年前向無寸草處逢個無舌底漢，授得一無生寶丹，大包天地，細入無間，雖有離婁之明，視之不能見其形；雖有師曠之聰，聽之不能聞其聲，嗅之莫辨其香，舐之莫識其味。半合半開，成團成塊，一吞于腹，亦三十年。不歷漸次，不由地位，直坐毘盧之頂，下視十方國土，若庵摩勒果，指于掌中，更說什麼善法之堂、師子之座可不可乎？然雖如此，猶是建化門庭，若據衲僧門下，一點也用不著。且道衲僧有什麼長處？良久，云：臘雪消未盡，春風依舊來。
上堂云：鼓聲錯落，山色崔嵬，本既不有，甚處得來？良久，云：高著眼。
洪州壽圣元舜禪師。問：魚未成龍時如何？
師云：生風起浪。
僧曰：成龍後如何？
師云：興云致雨。
僧曰：般若無根，如何掘鑿？
師云：鐵樹生花。
筠州洞山慧圓禪師。問：遠離廬阜，將屆新豐，不涉程途，請師便道。
師云：山僧今日倦。
僧曰：知識方便在什麼處？
師云：瞎。僧便喝。
師云：猶未省在。
師云：學非稽古，道媿當時，俛仰無門，乃隨眾意。古人道：無事上山行一轉，借問時人會也無？秪如老僧與諸人從廬阜來，遇夜便宿，逢曉便行，直至此間，一腳在前，一腳在後，如今各各高掛鉢囊，閣卻拄杖，更有什麼事可會？然雖如是，若不登樓望，焉知滄海深？
衡州北禪慧云禪院昇禪師。問：四眾已臨伸請命，愿師為眾便敷揚。
師云：道什麼？
僧曰：得遇作家。
師云：山僧未曾答話。僧噓噓。
師云：龍蛇易辨，衲子難瞞。
問：師離顯親蘭若，來居北禪道場，如何是不動尊？
師云：今日行十五里。
僧曰：恁麼則三轉法輪。
師云：有什麼交涉？
僧曰：畢竟如何？
師云：緊帩草鞋。僧禮拜。
師云：真師子兒。
師云：三伏炎炎杲日輝，少林密意露囊錐，於茲未曉重提掇，鷰雀梁間語細微。此意知音同道契，沿流禪客若為知？山僧如此葛藤語，碧眼胡僧笑皺眉。參。
上堂云：猨啼碧嶂，雀噪檐間，秋風乍扇於長天，暑氣漸消於郊野。庭莎露滴，溪草含煙，堯年而禾稼豐登，野老而相逢共唱。諸高德！既然如是，山僧更不可重說偈言。
上堂：咄！超佛祖。拈禪床一下，云：圣凡絕，與麼會，猶未徹。大眾畢竟如何？三冬將欲盡，未若有霜雪。參。
澧州報恩禪院紹端禪師。問：如何是禪？
師云：一。
僧曰：百丈巖前還有路也無？
師云：有。
僧曰：蒙師指示。
師云：云生嶺上。
師云：若論祖師玄旨，可謂平地起堆。更問如何，箭過新羅。久立。
撫州曹山寶積院雄禪師。問：如何是佛？
師云：寒貓不捉鼠。
問：一塵一佛國，一葉一釋迦，學人如何下足？
師云：大地草漫漫。
僧曰：謝師答話。
師云：明眼人難瞞。
僧曰：大眾一時記取。
師云：曹山今日失利。
問：法雷一震，龍象四來，如何行令？
師云：清風不會儂家意，吹散白云撩亂飛。
僧曰：學人還有安身立命處也無？
師云：腳踏實地。
上堂云：善應群方，萬機叢湊，相逢相見即不問儞，拈匙把筯為什麼道不得？良久，云：曹山今日失利。
上堂云：山不青，水不淥，南北東西無下足，白云片片嶺頭飛，夜來卻入蘆花宿。參。
上堂云：千江競湊，萬派同源，寶月騰輝，光分沙界。山河大地，明暗自殊。坐臥經行，何人分上？其中莫有言語道斷，函蓋相應底衲僧麼？出來與曹山相見。
時有僧出，方禮拜次，師云：大眾分明記取話頭。
鼎州梁山應圓禪師。問：如何是佛？
師云：寸步千里。
僧曰：便與麼時如何？
師云：江山重疊。
問：如何是超佛越祖之談？
師云：吃粥吃飯。