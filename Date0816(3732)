修凈土者，宜隨其所而為善，以資修進之功，故此卷名特為勸諭。若不識字人，全賴慈仁君子發菩薩心為彼解說，此布施之大者，先後之序，乃自近及遠，或自急及緩，不拘其人高卑。
士人或有未深讀書，遂登高科者；有深讀書，終身尚不預薦者。豈非前世所種不同，故其報不同乎？雖然，使少年登科，涉華要，功業濟一時，福報亦有時而盡。奉勸後生者，勤於學問，篤於孝友，遠念吾曾高以來，誰其存者？亦留心此道，日月長而積累之功多，久則自有可樂。及年高者，當念已往之事皆如夢幻，日復一日，其誰免者？豈可不急留心此道也？不問老少，若能轉以化人，使更相勸化，現世獲福，身後必上品生。
有官君子，無非前世修種作福，故受此報。譬如春時下種，秋乃收獲；若不修福，何緣得此？然此報有盡，若更修福，行種種方便愛人利物之事，以此回向西方，則直出輪回之外，壽樂無窮，豈世間福報所能比哉？若切意斯民而不忍舍去，且生西方，了生死之後，卻來此世界現宰官身，以大興功利，何有不可哉？若能轉以此化人，使更相勸化，人則以己言重，必樂從之。據大慈菩薩偈，生世可以消災獲福，身後必上品生。
在公門者當自念云：彼為有官，我乃事彼。彼尊我卑，彼逸我勞，奉事常喜，得以無虞。或有觸忤，加之譴責，是我前世所修不及於彼，故至於此。我但小心謹行，以保此身。事無大小，隨宜方便，目前人見歡悅，必無後患，積善不已，福及子孫。當思在公門者，其子孫榮顯，必祖上積德，天道昭明，不可不信，更常念阿彌陀佛，愿生極樂世界。又轉以此化人，使更相勸化，非徒現世獲福，身後可中上品生。
醫者當自念云：人身疾苦，與我無異，凡來請召，急去無遲。或止求藥，宜即發付，勿問貴賤，勿擇貧富，專以救人為心，以結人緣，以積己福，冥冥中自有佑之者。若乘人之急，切意求財，用心不仁，冥冥中自有禍之者。
吾鄉有張彥明善醫，僧道、貧士、軍兵、官員，及凡貧者求醫，皆不受錢，或反以錢米與之。人若來召，雖至貧下亦去。富者以錢求藥，不問錢多寡，必多與藥，期於必愈，未嘗萌再攜錢來求藥之心。病若危篤，知不可救，亦多與好藥以慰其心，終不肯受錢。予與處甚久，詳知其人為醫，而口終不言錢，可謂醫人中第一等人矣。
一日，城中火災，周回爇盡，煙焰中獨存其居。一歲牛災尤甚，而其莊上獨全，此神明佑助之明效也。其子讀書，後乃預魁薦，孫有二、三，龐厚俊爽，亦天道福善之信然也。使其孜孜以錢物為心，失此數者，所得不足以償所失矣，同門之人可不鑒哉！
若常如是存心，回向凈土，必上品生。若因人疾苦而告以凈土，則易生信心，使復發大愿，以廣其傳，以贖宿譴，以期痊愈，必遂所愿。若天年或盡，亦可乘此愿力，徑生凈土。常如是以化人，非徒身後上品化生，現世則人必尊敬，而福報亦無窮，流及子孫矣。
僧家當自念云：我為出家人，了達生死乃本分事，不能如此，遂汨沒俗塵，一日大限到來，有何倚賴？平日雖有善業，不免逐輪回去。善業報盡，又復墜墮，不如早修凈土，直脫輪回，面見阿彌陀佛，方是出家事畢。如永明壽禪師、長蘆賾禪師、萬年一禪師，皆修此道，又轉以化人，使更相勸化，豈可不傚彼乎？凡受人一錢之施，一食之供，皆當為說凈土以報其德；縱彼不信，亦使知之，耳根漸熟，久而自信。若或便信，其利益大矣。常如此化人，現世則為人所敬，己之善緣愈見純熟，又能精心觀想，不久必見佛之真身。此報身盡，後必上品上生，為不退轉地菩薩矣。古語云：此身不向今生度，更向何生度此身？當常念此意，不可懈怠。
參禪大悟，遂脫生死輪回，固為上矣。然至此者，百無二三。若修西方，則直出輪回而生死自如，萬不漏一。故予欲勸僧家上根器者，參禪之外，每日以頃刻之暇修西方。若參禪大悟，遂超脫輪回，尚去佛地極遠，更往見阿彌陀佛，展禮致敬，有何不可？若未得大悟，而壽數忽盡，且徑往西方，見佛聞法，何患其不大悟也？若不修西方，不免隨業緣去，雖如青草堂戒禪師、真如喆，皆汨沒輪回，誠可畏者。詳見第七卷。若不忽此道，精心修進，仍轉以化人，使更相勸化人，則以己為名僧，必樂從其言，其為利益無窮已，必上品上生。
富者當自念云：我今生富足，皆由前世修種。譬如今年所食之谷，乃去年所種也。然人生衣食財祿，陰司皆有定數。徐徐營生，合有之數亦自然來，其來之遲，乃可延壽，如水淺流則久也。若急急貪求，亦只此數，數外得之，則禍生而去，如水過滿則溢也。宜隨分為生，無使滿溢，少損濟物，以防滿溢，非徒可以享現世之安，又可種後來之福。仍當念：世間福亦有盡，若以回向西方則無盡，況世間富足亦不能色色如意。唯留意西方，則自有可樂。更相印施西方文字以廣勸人，使更相勸化，此為種無窮之福，現世可以消災禳難，鬼神亦敬而佑之，身後必上品上生。
得人三千而不以為多者，貪也；自費兩千而遂以為多者，吝也。貪吝之失，眾人所同而不自覺；若能去此，方為賢者。如是則善業無不可為，惡業無不可戒。何則？不吝財以為善，不貪財以為惡故也。若如是以修凈土，必不在下品生矣。又能轉以化人，使更相勸化，人則以己無貪吝之心，必加尊敬而樂從其化，所化必廣，上品往生，復何疑哉？生前之福報亦可立而見矣。此不可以言盡，行者當自知之。
長蘆賾禪師作勸孝文百二十篇，前百篇言奉養甘旨為世間之孝，後二十篇言勸父母修凈土為出世間之孝。蓋世間之孝，一世而止，猶為孝之小者；出世間之孝，無時而盡，以父母生凈土，福壽不止如河沙劫，此莫大之孝也。父母存而不能以此勸勉，他日徒傷其心，徒為厚禮，亦何益乎？若又能轉以化人，使更相勸化，以此功德資父母之福壽，厚父母之善報，佛不阻眾生之愿，此意必可遂矣。上品上生者，先言孝養父母，吾能推是心以為孝養，其往生品第可見矣。
骨肉恩愛者，當自念云：大慈菩薩有偈云：
骨肉恩情相愛，難期白首團圓，
幾多強壯亡身，更有嬰孩命盡。
勸念阿彌陀佛，七寶池中化生，
聚會永無別離，萬劫長生快樂。
不能如是，徒為好衣以華其身，美食以悅其口，一旦分離，無著力處，故生前宜相勸以念佛。若又能轉以化人，使更相勸化，是不徒使己之骨肉有無窮之恩愛，亦使他人骨肉有無窮之恩愛，其福報豈有窮盡？必中上品生。
婦人當自念云：據佛所言，慾心重者，受婦女身，是已非善業；若不自省，更加嫉妒貪慾，業緣轉深，果報可畏。若能回心懺悔，絕其非念，仁慈以待婢妾，溫和以禮上下，常念阿彌陀佛，發愿云：愿我黑業日消，白業日長，現身清凈，內外輕安，此世之後，永不復受女身。使念念不斷，念自純熟，定生極樂世界。若轉以化一家及婢妾及宗族親戚，其福報無窮，必上品生。觀荊王夫人傳可見矣，在第五卷。
為仆妾者當自念云：我前世不曾修福，故至貧賤。人受安逸，我當勤勞；人享美味，我食麤糲；人服輕細，我著麤惡。此皆前世業緣，已往者不可悔。自此之後，當念善改過，忠直勤謹，小心奉事，以保此身，以種後福，常念阿彌陀佛，念念不絕，念自純熟，定生極樂世界。又以化其同類，使更相勸化，則福報無窮，必中上品生。
為農者當自念云：農業雖為務本，然耕田種地，殺害微細物命亦不為少。此雖無可奈何，若能委曲全護，懺悔前失，常念阿彌陀佛，發大愿云：愿我見佛得道之後，先度耕種以來一切所煞微細眾生，次度一切冤親眾生。常作此念，使念念不絕，念自純熟，定生極樂世界。若轉以化人，使更相勸化，現世獲福，身後必中上品生。
養蠶者當自念云：蠶為絲以為人衣，此固世間常理，然亦是煞害物命。世人以為馬鳴菩薩，考於藏經，本無此說，唯說佛訓弟子不得衣綿絹，及用皮為鞋履，為煞物命而得。人既以養蠶為業，豈可不知慚愧？當常懺悔，念阿彌陀佛，發大愿云：愿我見佛得道之後，盡度養蠶以來所煞一切蠶命。使念念不絕，念自純熟，亦生極樂世界。若轉以化人，使更相勸化，現世必獲福報，身後亦中品生。
為商賈者當自念云：平生販賣，寧無欺偽？若是疋帛，皆由蠶命而得，不可謂全無過惡。一旦命盡，隨業緣去，不如懺悔為善，隨分營生。命若多財，自然漸有；命若財少，多得亦失。況人生財數有限，急求而數滿，則致早終；緩求而來遲，則可延壽。宜以此存心，常念阿彌陀佛，愿見佛得道之後，先度一切與己交涉眾生，次度一切冤親，次度一切有緣無緣眾生。如此念念不絕，念自純熟，定生極樂世界。若轉以化人，使更相勸化，現世獲福，身後必中上品生。
為工匠者當自念云：我為工匠，或為人造屋宇，或為人作器用，此雖為善業，然以前世不曾修種，故今生自不當足，所造之屋乃他人居，所作之器乃他人用。若不如是，衣食虧缺。當隨分為善，為人造作之時，物不過望，事則盡心，此亦種福。常念阿彌陀佛，用斧斤時，亦一心常念，使念念不絕，念自純熟，定生極樂世界。若轉以化人，使更相勸化，現世獲福，身後必中上品生。
多屯蹇者勿怨天，勿責人，皆己之業緣所致。若見人歡喜者，得歡喜報；惱害人者，得惱害報；行方便者，得如意報；阻難人者，得齟齬報。種種皆本於前世之所為，如影隨形，如響應聲。是今生所以多屯蹇者，乃前世不為善事，不作福業，已往者既不可悔，自此以後，當勤懺悔，常念阿彌陀佛，非徒可以消除宿障，又可增長善緣，後世生極樂世界，無復有此屯蹇矣。莫言後世遠，閉眼即是。若轉以化人，使更相勸化，現世獲福，身後必中上品生。
骨肉怨憎者當自念云：我以前世惡業，故招此報。或煞彼命，或負彼債，或惱害彼，若作善緣，必不至此。若能懺悔宿業，痛自責己，不復與人為惡，常念阿彌陀佛以解怒心，以消惡緣，愿生極樂世界，與己相聚者皆諸上善人，無復有此患矣。若轉以化人，使更相勸化，現世可獲福報，身後必中上品生。
漁者當自念云：魚生水中，無害於人，我乃巧計取之，圖以販賣，以養我命，以活家眷。魚在水中亦有眷屬，腹中多子，皆是性命，我乃殺害，其罪無量。若能改業，此為上也；若未能猝改，且勿殺魚、細命多、螺、蛤、鱔、鼈等難死之物，常念阿彌陀佛，懺悔發大愿云：愿我見佛得道之後，盡度從生以來一切所煞物命，皆生凈土。念念不絕，念自純熟，亦生極樂世界。若轉以化人，使更相勸化，現世可除災獲福，身後亦不在下品下生。
網飛禽者當自念云：飛禽在林野與空中，無害於人，我貪其肉，多方巧取。我愛性命，他亦有命；我愛骨肉，他亦有子。若能改業，此為上也；若未能改，且勿殺物小命，多生抱子者，常念阿彌陀佛，懺悔發大愿云：愿我見佛得道之後，盡度從生以來一切所殺物命，皆生凈土。念念不絕，念自純熟，亦生極樂世界。若轉以化人，使更相勸化，現世可除災滅罪，身後亦不在下品下生。
為廚子者當自念云：我前世不修福業，今世貧困，又烹炮切割眾生，雖非自己親殺，然亦罪重。若能改業，固為上也；如不能改，慎勿親殺，常念阿彌陀佛，懺悔為善事，發大愿云：愿我得道之後，盡度從生以來一切所殺物命，一切所切割之眾生，皆生凈土。念念不絕，念自純熟，亦生極樂世界。若轉以化人，使更相勸化，現世可除災滅罪，身後亦不在下品下生。
種種作福固為善矣，然世間之福，其報有盡，為其不出輪回之外也。若以回向西方，則直出輪回之外，其報豈有盡耶？予為此特勸者，半是不識字人，全賴作福者，以菩薩之心為心，為彼解說，如暗者得燈，迷者得路。以此法門廣作布施，使人人知之，人人皆脫離輪回，其福報萬萬劫無盡已，於極樂世界必上品生，豈世間福報所能比哉？
凡誦經人，或持齋戒人，固為善業，後世必受福報，無可疑者。然此報有盡，不能脫離輪回，若更修西方，即超出輪回之外。罪惡人修者，尚得往生，況持齋誦經，其生上品必矣。雖然，獨修者其功小，勸人修者其功大，若能廣以勸人，使更相勸化，人則以己持齋誦經之故，必信重其言，其功尤大，現世則受恭敬歸依之報，身後福德豈有盡耶？
貴者當自念云：雖種種如意、種種快樂，光陰迅速，幻身難保。古來極貴，誰其在者？不如忙中偷閑，每朝以頃刻之暇修西方法門，現世可以消災而省業，身後托生於蓮華中，永無苦趣，常受快樂，豈不美哉？若宋朝文潞公，在京師與凈嚴禪師結十萬人凈土緣，王敏仲、楊次公、葛仲忱、馬東王、馮濟川，皆以貴人而修凈土者，可不念哉！若發大菩薩心，轉以化人，使更相勸化，人則以己為貴人，皆信重其言，此教遂可以廣行，其為福報豈易量耶？身後必上品生。若汨沒度時，不知修此，一日悔之，不可及已。
大聰明人博學強識，發言成文，下筆成章，固為世所尊仰，然於吾性分之內若不相干。莊子云：所謂見者，非謂其見，彼自見而已；所謂聞者，非謂其聞，彼自聞而已。不自見而見彼，不自聞而聞彼，是得人之得，非自得其得，適人之適，非自適其適。一旦棄去，方知平生所以留意者，無益於我。雖聰明事業不可以廢，宜每日挪頃刻之暇留心凈土。若洞曉此理，惡緣自省，善緣自積，生前已有可樂。若轉以勸人，使更相勸化，人則以己聰明過人，猶信此理，必謂此理無可疑者，其說遂可以盛傳而愈久，是亦菩薩之扶持此教也，他日必上品生，其為福報豈易量耶？
賣酒者當自念云：五谷本以養人，今糜爛為酒，使人飲之，多為不善，是誰之過？宜常自懺悔，念阿彌陀佛，發大愿云：愿我賣酒以來，一切壞五谷之罪，悉以消滅。見佛得道之後，盡度脫所用為酒，五谷種蒔之時，一切所殺微細眾生，及一切致力眾生，及一切飲酒之人，使皆生凈土。如是念念不絕，念自純熟，定生極樂世界。若轉以化人，使更相勸化，現世則可以滅罪而長福，身後必中品生。
開食店者當自念云：我以眾生之肉割切烹炮，謀利養生，我有骨肉，欲安欲樂，我養生之業，乃由殺眾生而得，極為惡業。若能改業，此為上也；若未能改，且省去鱔魚、螃蟹、螺、蛤等難死之物，及微細命多之物，隨分用肉，此為次也；若又未能，且常念阿彌陀佛，遠勝不念，次懺悔發大愿云：愿我見佛得道之後，盡度從生以來一切所殺眾生及一切所用之肉眾生，使皆生凈土。念念不絕，念自純熟，亦生極樂世界。若轉以化人，使更相勸化，現生則可消滅罪業，身後福報無窮。
屠者當自念云：人貪其肉，故養物命；我貪其利，故殺物命。殺彼物命以養我身，以活我家，我有骨肉，欲安樂無疾，彼物性命我乃殺之，其罪無量。若能斷除屠業，此為上也；若未能斷除，且從減省，此為次也；若又未能，且常念阿彌陀佛，遠勝不念，次懺悔發大愿云：愿我見佛得道之後，盡度從生以來一切所殺眾生，使皆生凈土。如此念念不絕，念自純熟，亦生極樂世界。若轉以化人，使更相勸化，現世則可消除惡業，身後亦福報無窮。
在風塵者當自念云：生為婦人，已非善業，況我又處風塵，其業不善甚矣。若能省悟，斷除婬業，此為上也；如未能斷，常念阿彌陀佛，發大愿云：愿我惡業日消，善業日長，衣食粗足，早離此門。見佛得道之後，盡度一切因我為婬之人，使皆生凈土。念念不絕，念自純熟，定生極樂世界。若轉以化人，使更相勸化，現世則必除災滅罪，身後亦福報無窮。
有罪惡人當自念云：我平生罪惡既多，一旦閉眼之後，當奈之何？須急懺悔回心，念阿彌陀佛，發大愿云：愿我見佛得道之後，盡度從生以來一切所害之人，使皆生凈土。念念不絕，念自純熟，則可漸除惡業，增長善緣，定生極樂世界。若能轉以此化人，使更相勸化，非徒現世可以滅罪，身後亦福報無窮。
殺眾生者，得命短報；隨喜殺者，得煩惱報；若病苦者，乃殺生之余報，食肉之正報，亦惱害眾生之正報。善惡於人，如影隨形，不可免離，故疾苦者當自責云：我以惡緣，故至于此。常念阿彌陀佛，發誓愿不復為惡，不復殺生，不復惱害一切眾生。愿此身早離病苦，見佛得道之後，盡度脫前生今世一切所殺之眾生，及一切冤親，使皆生凈土。念念不絕，念自純熟，定生極樂世界。若轉以化人，使更相勸化，功力勝時，善報自應，其病苦必愈，身後福報無窮。
世有疾惡者，謂世間為惡人，予力不能治，死必為神，以痛治之，而不欲生西方。按佛言：神在六道中，為墮落之數，而西方則超出六道輪回。故修西方者，以正直慈悲為本，見於所為，無非慈悲。若人有罪惡，則憫其愚癡，人有困苦，則欲其濟拔，是無累於己，而於一切眾生有大良緣也。為神者，以正直瞋恨為本，見於所為，無非瞋恨。若懲人之過，則加以疾病；治人之罪，則加以火鑊。是有害於物，而於己則受為神之福，盡以瞋恨作業，故墮地獄。自地獄出，則為蟒蛇、蠆蝎之類，無時而超脫也。
昔有二僧同修行：一僧作福而多瞋，一僧常戒之不從。後多瞋者死。戒之者附客舟至江上亭，其廟神甚靈，能與人言。客登岸祭神，神告之曰：與汝同舟僧可來見我。
其僧往見之，神乃言曰：我是汝同修行僧，以多瞋故，墮於此為神。其僧欲見神形，堅不肯，再三欲見，乃露一截蟒形。神又言曰：有人施絹十疋，可為我作追薦，次於洪州西山上見我。
僧如其言，果於西山上見死蟒一條長二三里，瞋恨之報如此。且人有一心，虛明湛然如清泠之水，一起瞋恨，則若投以污穢之物，敗其清泠甚矣；一起慈悲，則若投以沈檀之香，助其清泠亦甚矣。人何苦不為慈悲以修西方，必欲瞋恨而墮於為神，豈不惑哉？
當念我輩受國家所養，其錢糧綿帛皆自民力辛苦得之。我輩所以日食飽足，衣裝溫涼，上得以奉親老，下得以養妻兒者，皆國家之賜，皆生民之力。無事常修整兵器，馳習騎射，震軍威於可畏，消寇亂於未萌，期於國家安榮，生民休息，每日默念阿彌陀佛千聲，愿冥冥中資其氣力，壯其軍容。有難則力以御之，雖捐軀而不顧；無難則靜以鎮之，非貪功而妄殺。期於國家常安，生民常保而後已，是為菩薩心，發為將軍行。又能轉以勸人，使更相勸化，如此則善念純熟，福祿日增，身後必於凈土中上品生矣。
身、口、意，謂之三業。藏經所言果報多因口業者，以口易發也。云昔有人恨其母送飯來遲，乃云：生於母腹，不如生於鹿腹。後果托生於鹿腹中。又有人以食與之，若不如意，則云：不如與狗。後乃生為狗頭。是皆口業果報也。所謂惡口者，乃惡怒之口，唯言語不溫和耳。今人所謂惡口，直為穢語矣。惡口果報固已不佳，若穢語，則地獄、畜生之報也。世人多不知此，乃以惡口穢語為常，奉勸世人力以戒此，常念阿彌陀佛，以洗滌口業之穢惡；聞人惡口穢語，亦常念此佛名，以洗滌耳根之穢惡。愿以此生念佛之善業，洗滌累世以來之穢惡，如此則善念日熟，惡業日消。又能轉以勸人，使更相勸化，則災難可消，福祿可永，身後必於凈土中上品生矣。
人家生男，七歲即令入學，蓋欲曉解文義，長大成立。父母之心，莫不如是。不知人生難保，少得高年，或遇冤家以致橫死，或與父母宿為冤業，托生其家，惱害父母，敗壞家產。奉勸為父母者，兒童方能言時，即語以日念西方四圣號十聲、大慈菩薩偈一遍及誦凈土真言，此止五十九字，甚易誦持。若日滿五百遍或千遍，不一年、二年，可足三十萬遍。自六歲誦起，七歲乃畢，不妨入學習讀，縱此生無冤惡，亦為此大善，必消災增福；若或有之，因此持誦，遂得以免，不亦善乎？若不信此言，臨時悔之無益。孔子曰：不曰如之何，如之何者，吾未如之何也已。
予見婦女多因生產而致大病，或致身亡，此乃與其所生之子前世為冤，故有此報。據藏經云：拔一切業障根本往生凈土真言云：誦持此者，阿彌陀佛常住其頂，不令冤家為害，現世安穩，命終任意往生。若滿二十萬遍，則菩提芽生；三十萬遍，畢竟面見阿彌陀佛。奉勸為女子時，在父母身傍，清凈少事，可日誦西方四圣號各十聲，大慈菩薩偈一遍外，日誦此真言五百遍或千遍，不足一年、二年，可足三十萬遍，能令平生不遭產子之厄。父母若驕縱其女，或不信此言，一旦冤債相逢，以為大厄，悔之無及。縱使其女此生無冤，在父母身傍，先誦此真言三十萬遍，種此大善根，作此大善緣，有何不可？此恩愛之甚善而大者也，可不勉哉！
有人養一鴝鵒，俗名八八兒，見僧念佛，亦學念佛，遂舍與僧。此僧常教念阿彌陀佛。後八八兒死，僧為小棺埋之，墓上生蓮華一朵。開棺看其根，自口中生，人為偈云：有一飛禽八八兒，解隨僧口念阿彌，死埋平地蓮華發，我輩為人豈不知？蓋念阿彌陀佛，有誓愿云：眾生念我名號者，必生我國。凡言眾生者，上自天人，下至微細蟲蟻之類皆是。以此觀之，則此八八兒必生極樂世界為上善人矣。人而不知，人而不修，可痛惜哉！事在潭州城外，因此而名其城門。