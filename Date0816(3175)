山家教、觀傳來久矣，大小部帙典型尚在，獨稱四明法師中興者，其故何哉？
曰：典型雖在，而迷者異見，由乎山外一宗妄生穿鑿。稟承既謬，見解復差，致一家教觀日就陸沈矣。古人所謂道若懸絲而引石，是此之謂歟。賴有四明法師而中興之，使一家教觀大概於時人到于今咸受其賜也。
嘗竊疑之，舉世皆謂四明中興天臺教、觀，而不知所謂中興也。未審中興之說，如何說耶？請試陳之。
或謂：四明事理三千總別、生身尊特，此等莫非中興之說乎？
今謂不然。應知四明中興之道，非天竺慈云法師，孰能知之？彼指要序云：教門權實今時同昧者，於茲判矣。別理隨緣，其類也。觀道所托，連代共迷者，於茲見矣。指要所以其立也。
大哉！天竺之言斷可信矣。是知指要鈔中立別理隨緣，乃中興一家圓頓之教；立陰觀妄，顯一家境觀之道。秪此二說，乃中興教、觀之主意也。後人不知其要，委有指陳，謂能傳四明中興之道者，遠矣！
疑曰：以何義故？以別理隨緣之說是中興教耶？
以山外一派宗天臺者，咸謂賢首之宗，大乘終教所說隨緣，正同今家圓教隨緣之義，擠陷本宗圓頓之談，齊彼終教。況彼更有頓圓教，則使今宗抗折百家，超過諸說之談居彼下矣。
四明從明從而辟之，以彼大乘終教隨緣，正同今家別義；又格彼頓教、圓教既不談具，即義不成，亦是今家別義，方顯今家所說圓頓談即談具，超過諸說。四明所謂秪一具字，彌顯今宗，中興其教，不在茲乎？
所以中興觀者，亦由山外之宗不曉止觀觀境之旨，卻以一念而為真心，不立陰境，四明斥云：大失宗旨。所以特立陰妄而為所觀，顯於妙理，故曰：指介爾之心，為事理解行之要。豈非中興境觀之說乎？得此意已，方可與論。
四明中興教觀之說，其如三諦、事理三千總別、有相無相、二境、三觀、三身壽量，播在章記，從而可知。寄語學者，宣宗思之，稟承教觀，須識源流，不可望風而已。