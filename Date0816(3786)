廣誡弘通法者之軌則廣釋六念，第一辨十號，釋婆伽婆等迦葉菩薩言：如佛世尊至不名世間，不名非世間。
僧亮曰：不名世間者，不名佛法中在家人也。不名非世間者，不名信根以上人也。
爾時，迦葉聞是事已至眾生聞秘藏，即得不生滅。
僧亮曰：說地能已，說梵行粗竟，此嘆佛也。初偈明佛善說正道，稱為醫王；次偈釋醫王義，備治所治，畢竟不發也。次偈與法設譬，後偈說法體。
智秀曰：將欲諮前義旨故，第五、先以偈嘆佛及經教。
迦葉菩薩說是偈已至若非世間，有何異相。
僧亮曰：此下說經之能也。依經修行，速得出世，如末，功德藏王所說也。
寶亮曰：此下廣料簡知見覺人也。故迦葉因難，以啟發耳。
智秀曰：此訖六念，第六段、辨菩薩世出世異，有三意：第一、約戒定慧；第二、約法師儀軌；第三、約六念法，明其同異。
佛言：善男子！言菩薩者至亦同世間不知見覺。
僧亮曰：大判菩薩有二種，有世間者，有出世間者。若當持戒清凈，心固不動，終得發定生慧，知九十六種道所計者非，知佛法所明理者是也。是信用修行，斷二邊盡，屬知見人也。問此是何處人，是信首五根以上，此人永與生死為隔，無復入三涂之憂，名作出世間菩薩也。若信心不立，持戒不凈，雖復見涅盤經信心受持，不識九十六種所計者非，佛法所明者是，此名作四念處，前人是世間菩薩，還結屬不知見覺人數也。
此下去凡有三重文來料簡：初、就信慧心中成就、不成就來簡向所解者，即為第一重也。第二、就弘法人中料簡，若是惡世中持戒五種涅盤，釋所以具信等五法，推功於慧，能離蓋及見疑，故具五根者，得五解脫也。
善男子！若我弟子受持、讀誦至不以毀戒受持修集。
僧亮曰：說五種持經，以明出世。何者？余經所說，未究竟故，不備持之行惡，令人謗經。持經起惡，雖能自利，不能利人，非出世菩薩，是以佛但令出世持經，應究行之義。
善男子！若我弟子受持、讀誦至非我弟子，是魔眷屬。
僧亮曰：無有實功，是名掉戲；若轉諸有，名輕動也。
復次，善男子！若我弟子至非我弟子，是魔眷屬。
僧亮曰：悟時未至，名非時也。處不應聞，名非國也。不如上誡，是滅佛法，說佛法滅，世法熾燃。
善男子！若欲受持者至而是菩薩所知見覺。
僧亮曰：此經所說，理無不備，說此經時，應具諸說。
復次，善男子！云何復名至念僧、念戒、念施、念天。
僧亮曰：上說出家菩薩六念，則通在家，除生死畏。修六念人，不畏海難，貪寶重貨；菩薩不畏生死苦難，貪三寶功德也。畏死者，懼三涂，念戒施天，卻死畏也。是始行所修，非出世功德也。若依此經修之，即出世知見，美經之能也。
僧宗曰：第五、明六念者，向明戒定慧，今舉境以顯慧之功也。
寶亮曰：若作六念成，名出世間菩薩，是知見覺人；若不如是，不名世間知見覺人也。
善男子！云何念佛至說中道故，名大法師。
僧亮曰：此經辯十號有正、有雜、有略、有廣。從如來至大法師，此初廣，後十號略也。亦可前正後雜也。
寶亮曰：念佛中有三翻：第一、總舉佛果一切功德；第二、歷十號；第三、舉成佛之因。佛昔修六度眾德，今得常住，萬境皆照也。下五念皆真應雙明，但文中可見，不假有釋也。
云何名如來？如過去諸佛至是故號佛為如來也。
僧亮曰：如者，如佛也。來者，乘因至果也。此果中說如來也。從六波羅蜜者，因中說如來也。
云何為應？世間之法至而供養之，故名為應。
僧亮曰：惡應除，善應集，具二德故，應供養也。
云何正遍知？正者，名不顛倒至聲聞、緣覺無有遍知。
僧亮曰：以知因為正，知果為遍也。
云何明行足？明者，名得無量至以是義故，名明行足。
僧亮曰：空行雖非照解，而非垢闇也。
云何善逝？善者，名高至成大涅盤，故名善逝。
僧亮曰：涅盤之性實非有者，生、住、滅是有為相，涅盤無此，故非有也。
云何世間解？世間者至見世間故，故名世間解。
僧亮曰：因世間言說為有者，非有說有，以明非有。
云何無上士？上士者至是故號佛為無上士。
僧亮曰：有惡未盡，智與心諍，智勝心故，為上也。語可壞者，有諍則可壞。
云何調御丈夫？自既丈夫至是故號佛調御丈夫。
僧亮曰：應以男形成佛，名丈夫也。釋上句，具足法者，釋下句也。後調御丈夫，凡四種應深說深，應淺說淺，明善調也。
云何天人師？師有二種至是故號佛為天人師。
僧亮曰：師有二種者，釋上無上師也。亦次解人、天二義，明能受道也。
云何為佛？佛者，名覺至常得不離，見佛世尊。
僧亮曰：一周明十號也。
善男子！何故名為如來至八十種好金剛之身。
僧亮曰：重舉果稱，以說因者，欲令欣果而行因也。再說因者，前略後廣也。
又復菩薩於昔無量至是名菩薩摩訶薩念佛。
僧亮曰：生住是有為，自在是無為，修五十心，成此果心也。