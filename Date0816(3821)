乘者，乘載之義，以名行法，能載行人使其至於果地，猶旅行者駕車泛舟方達其擬往之處也。小車小舟所載者少，大車大舟所載者多。小乘偏於自度，其成就也小；大乘自他兩利，其成就也大。
聲聞者，聞佛之聲教，悟苦集滅道四諦之理，斷見思二惑，而入於涅盤者也。須陀洹，四果中初果之名，譯曰預流，謂已去凡夫而入圣流，於人間欲天尚得七反生死，方證極果。斯陀含，譯曰一來，謂尚當於人間欲天一來一往，方證極果。阿那含，譯曰不還，謂不再來欲界，但須上生色界或無色界中而證極果。阿羅漢，譯曰不生，一世報盡，永入涅盤，不再來生三界，此聲聞乘之極果也。又曰殺賊、應供，斷盡一切見思二惑，故曰殺賊；既得極果，應受人天供養，故曰應供。
緣覺者，緣謂因緣，覺謂覺悟而證道也。天臺宗區分為二：出於佛世，觀十二因緣而得悟者為緣覺；出無佛世，觀飛花落葉之外緣而成道者為獨覺。大智度論亦云緣覺有二種：一、獨覺；二、因緣覺。
菩薩乃菩提薩埵之簡稱，譯曰大覺有情，修六度萬行自利利他，以成佛果為極則。六度，即布施、持戒、忍辱、精進、禪定、智慧六法。萬行，泛指一切修行之事。菩薩之等次繁多，有地前、地上、妙覺之別。
十住者，住乃安住某處之義。謂以六度萬行為所住之處也。一、發心住，謂初發上求下化之大菩提心，此即所謂成佛須三阿僧只劫之最初時也。於此位中而修十信，詳於次條。二、治地住，謂凈治身口意三業，使因地清凈，方生一切功德。三、修行住，謂事理雙修，起行六度上妙之法。四、生貴住，謂學圣法正教而生勝智解。名生佛家，種姓高貴。五、方便住，謂自利利他，方便具足。六、正心住，謂所聞贊毀，心定不動。七、不退住，謂聞說三寶三世有無，心堅不轉，此乃信位證行四不退中之位不退也。八、童真住，謂能使身口意三業清凈，悟離器世間及有情世間之一切染著，童是顯示無垢，真是簡別虛偽。九、法王子住，謂解真俗諦，悟法王法，將有所襲。十、灌頂住，謂佛以智水灌頂，猶王子受職得灌頂也。由初至四名入圣胎，五至八名長養圣胎，九名出胎，十既為佛子，堪行佛事。
十信者，乃於發心住位中修此十種心也。聞法無疑曰信，離於懈怠曰精進，憶念三寶，明記不忘曰念，簡擇邪正曰慧，心能湛寂，離於散亂曰定，布施不慳曰施，凈戒無缺曰戒，護持正法及余九心曰護，發四弘誓愿曰愿，所修善根回向佛地曰回向。
十行者，謂依六度而作利他之行也。一、歡喜行，謂以財、法、無畏三種布施十方，普令歡喜。二、饒益行，謂常持凈戒，令伏眾魔，一切眾生立無上戒，得不退地。三、無恚行，謂常修忍辱，悟身空寂，不害自他。四、無盡行，謂假設多劫受諸劇苦，求法濟生，念念不息。五、離癡亂行，謂常住正念，於一切法乃至生死而無差誤。六、善現行，謂於同類中現異相，於一一異相各現同相，隨類現生救物。七、無著行，謂歷諸塵剎供佛求法，傳燈度生，心無厭足，然以觀諸法空，心無所著。八、尊重行，新譯曰難得行，謂難得善根智慧等法，皆悉成就，二利之行更增修習。九、善法行，以種種方便饒益有情，使入佛海，善能守護正法，佛種不絕。十、真實行，謂成就第一誠諦，語行相應，色心皆隨順佛法也。
十回向者，回轉自己所修之功德，而趣向於所期之謂也。一、救護眾生離眾生相回向，謂救攝有情，令離生死，而不見怨親眾生等相。二、不壞回向，謂於三寶深信堅固，以此善根回向眾生，令獲善利。三、等諸佛回向，謂學三世佛，不著生死，不離菩提，修回向事。四、至一切處回向，謂令此善根功德遍一切世界，供養三寶，利益眾生。五、無盡功德藏回向，謂於諸佛如來，一切眾生所有善根悉皆隨喜，以此善根皆悉回向，得無盡善根。六、隨順一切堅固善根回向，謂隨順眾生之意而惠施之，見苦身代，堅固安住自性功德，以是回向已，令眾生得大智慧，除大苦惱。七、等心隨順一切眾生回向，謂一切善根皆悉回向，為一切眾生作功德藏，普覆一切，令得眾善等無差異。八、如相回向，謂心無所依，寂然無亂，不違一切平等正法，嚴剎度生，所修諸善皆順如相平等無差。九、無著無縛解脫回向，謂離憍慢等縛著，得解脫心，同體大悲，饒益一切眾生。十、法界無量回向，謂受大師記，法施群生，嚴凈世間，出生智等悉同虛空而無限量，凡有善根修於回向，悉等法界。
十地者，地為萬物所依，又能生長萬物，義謂有為無為一切功德與所修行，依此令得生長也。一、極喜地，初獲圣性，證我法二空，自他兩利，生大歡喜之謂。二、離垢地，種種煩惱名垢，圓滿凈戒，能遠離故犯誤犯之謂。三、發光地，成就勝定，至於身心安和，於教義持而不忘，能發智光之謂。四、焰慧地，煩惱如薪，智如焰火，安住三十七道品，燒煩惱薪，慧如焰發之謂。五、極難勝地，俗諦有分別智，真諦無分別智，同時俱起，以互違法，令不相違，故名難。前四地皆未能得此，故曰勝，勝者，勝前地之謂。六、現前地，觀十二緣起知無凈染，引無分別最勝般若，而令現前之謂。七、遠行地，住於純無相觀，遠出過世間與二乘之有相行之謂。八、不動地，不被一切有相、一切功用、一切煩惱之所鼓動之謂。九、善慧地，成就法、義、辭、辯說四無礙解，能遍十方，善為說法之謂。十、法云地，法身圓滿，譬如大云遍覆，普注甘霖之謂。
妙覺，謂自覺覺他，覺行圓滿，而不可思議，故曰妙覺，即補處之佛也。此外尚有五十二位之說，謂五十一級為等覺，五十二級為妙覺，均是佛果。其分別即等覺喻如十四夜之月，妙覺喻如十五夜之月也。菩薩級位，諸經互異，今依唯識論，列五十一位，而十信統於發心住之內，故唯識家亦只言四十一位。
是段釋文，本諸前人經注錄列，讀之，語極艱澀，本欲易以語體，屢著筆而覺不類，恐強用近代言，或失原意，故仍其舊，然此表不過指明菩薩有若干等級而已，實與本經無大關系，即一時不解，略之可耳。
四王、忉利、夜摩兜率、化樂、他化自在初禪─梵眾、梵輔、大梵二禪─少光、無量光、光音三禪─少凈、無量凈、遍凈無云、福生、廣果、無想無煩、無熱、善現、善見、色究竟─五凈居天忉利，譯言三十三天，欲界六天之第二天，在須彌山頂，壽一千歲，以世間百年為其一日夜，中為帝釋所居，山巔四方，各有一峰，每峰按四方環列八天，合為三十三天，乃平衡同列一層之上，而非豎體計算也。
迦葉佛滅時，一女子發心修塔，有三十二人助成之，後感此果而王忉利，三十二人亦各主一天。
諸天，合三界二十八天而言。欲界六天，尚有飲食、情愛、睡眠等欲，故曰欲界。色界分四禪十八天，修四種禪定所生之處，有妙色身體及宮殿等形色，故曰色界。至無色界四天，已無形色，故曰無色界。
欲界之四王天，居須彌山之半腹，四面各有一天，東曰治國王，主乾闥婆及毗舍闍，南曰增長王，主鳩盤荼，及辟荔多，西曰雜語王，主諸龍及富樓多，北曰多聞王，主夜叉及羅剎。忉利天，注見前文。夜摩天，此云時分，以善知時分受五欲之樂。兜率天，此云妙足，受五欲而知止足。化樂天，自化五塵而自娛樂。他化自在天，種種樂具由下天變化，而自快樂，此天為欲界之主，即害正法之魔王，或云此天別有魔宮，非他化天王也。
色界：初禪梵天三層：梵者，凈身離欲之謂，眾者，眾庶之意，如國土之人民也，梵輔謂為王臣之輔翼，大梵即梵天主也。二禪光天三層，光者，謂有光明故，少光所得之光明光尚少，無量光則光明轉增，已無限量，光音欲語之時，光自口出，可代言語。三禪凈天三層：凈者，清凈，少凈，意識受凈妙之樂尚稱少分，無量凈，則凈勝於前，遍凈，受樂最勝，一切普遍。四禪九層：無云者，以下三禪天皆依云住，至此方依空居。福生，具勝福力。廣果，異生果報，此為最勝。無想，心不起想，此外道所居之天也。此後五天，名凈居天，證不還果圣者所生之地。無煩，無見思二種煩惱。無熱，意樂調柔，已離熱惱。善現，形色轉勝，善於變現。善見，定障漸微，見極光明。色究竟，色法最極達究竟處。
無色界四層：空無邊處，行人厭形色之身，思無邊之空而所生地。識無邊處，舍空緣識，以識為處。無所有處，既破空又厭識，觀所緣皆無所有。非想非非想處，無粗想，故曰非想，尚非無細想，故曰非非想，此三界之最頂也。
以上諸天之解，不過略舉大義，欲得其詳，可參楞嚴經及俱舍論等書；再忉利天表，亦系簡列其名，按各方之八天，均各分四面而環拱，并非一行平列也。
八部者，八類之眾生也。天，光明自然之義，詳見前解。龍，有多種，泛說龍者，乃興云致雨有益世間之龍。夜叉，譯為勇健鬼。乾闥婆，譯曰香陰，不噉酒肉，唯藉香以資陰身，奉帝釋而司伎樂。阿修羅，譯曰無端，丑陋之義，又譯非天，謂其報比天而非天，常與帝釋戰斗之神，更有胎、卵、濕、化四種，分歸人、鬼、畜、天四趣所攝。迦樓羅，即金翅鳥神。緊那羅，譯曰疑神，是人耶非人耶之義，非人而頭有一角，亦天之歌伎神。摩睺羅伽，譯曰大腹行，即大蟒神。
六道者，六途之眾生也。天，已詳前，以修十善及禪定所感之果。人，指大地一切人類，以持五戒，多分或少分善因所得之果，以不究竟，故曰小果。天樂多苦少，人以俗諦論，苦樂有似平衡，其實則苦多於樂也。阿修羅，詳前，因造下品十善，感此報身，亦可列於善道，惟此僅就天趣、人趣所攝而言。畜生，畜養之義，或為人噉食，或為驅使，造下品十惡業所感而生，久蘊愚情，沈失慧性，形狀萬殊，類遍諸趣。
餓鬼而多畏怖，且能威人，因常處饑渴，故曰餓鬼，造中品十惡業所感而生，粗分為三類：一、無財，謂不得飲食；二、少財，謂少得飲食；三、多財，謂多得飲食。細分則為九類：無財括三：一、炬口鬼，炎炬常從口出；二、針咽鬼，腹大如山，咽似針孔；三、臭口鬼，口中腐臭，自惡受苦。少財括三：一、針毛鬼，毛利如針，行便自刺；二、臭毛鬼，毛利而臭；三、大癭鬼，咽垂如癭，自抉噉膿。多財括三：一、得棄鬼，得祭祀所棄之食；二、得失鬼，得巷陌遺失之食；三、勢力鬼，夜叉、羅剎、毗舍闍等，所受享樂，類於人天，有曰勢力鬼攝歸八部之四王天，余者屬於餓鬼也。
地獄，譯曰不樂、可厭、苦具等，造上品十惡業所感而成，共有三類：一、根本地獄，等活、黑繩、眾合、叫喚、大叫喚、炎熱、大熱、無間等八大地獄，及八寒八熱等十六小地獄屬焉。二、近邊地獄，十六游增地獄屬焉。三、孤獨地獄，在山間、曠野、樹下、空中，均受種種痛苦。畜生苦多，僅有小安逸，餓鬼便受大苦，地獄則為極苦，此三者，乃上、中、下十種惡業所感之苦果，故曰三惡道。
至六道之天、人、修羅其所享樂，畜、鬼、獄其所受苦，一切狀況，及天、鬼、地獄、壽命長短數目，差別太多，非可數語詳盡，宜參考俱舍論、智度論、涅盤經、地藏經等，自得其梗概焉。
眼、耳、鼻、舌、身、意、末那、阿賴耶四大：大者，周遍之義，地性堅，支持萬物，一身之皮肉、筋骨、毛甲屬之。水性濕，收攝萬物，一身之津液血油屬之。火性煖，調熟萬物，一身之熱力屬之。風性動，生長萬物，一身氣息呼吸動轉屬之。總此四大假相和合，而現形色之身焉。
五陰：陰者，蔭覆之義，新譯曰蘊，積集之義。色者，形色，四大物質及在內之眼、耳、鼻、舌、身五根，在外之色、聲、香、味、觸五境。
受：謂心、身對境一種領納，與心理學所說之感覺相似，如知有寒、熱、堅、軟、苦、樂等，惟一剎那間尚無差別。
想：謂對諸事物，心起差別，并於過去、現在、未來能生聯想作用，如見青草而分濃淡，能憶及舊見之某種青色，且設想到某種未見之青色等。
行蘊：含義甚廣，且攝色、受、想、識四蘊諸余心所，大略謂身口意造作一切有為法，因以遷流三世之義，此不易舉例，今引各經之語，俾見梗概。大乘義章曰：內心涉境，說名為行。又曰：有為集起，目之為行。俱舍論行名造作。
識：亦名曰心，謂於對象而起之了別作用。唯識宗列識有八，即眼、耳、鼻、舌、身、意、末那、阿賴耶是也。眼、意等六根，所緣色、聲、香、味、觸、法六境，而生起之見聞、嗅嘗、感覺等了別作用，為眼、意之六識。末那譯為意，意有思量之義，常緣第八識思量為我法二執妄惑之根本。阿賴耶譯為能藏，含一切種子，此識是一身之窠宅，業熟受報，流轉生死之根本也。
起惑、造業、受果，皆由此八識，學人極應知也。前五識攀緣五塵時，即引起第六識樂、苦、憂、喜、舍等之感想，發生種種妄念，或分別現前，追憶過去，想像將來，而推動身根，啟發舌根，以造出無量三業。而此意識實依第七識而生，因第七識既執我相，具有我見、我愛、我癡、我慢四惑，故起心動念，無不分別人我，啟口舉身，亦無不為我而作。其所造之業，不論善惡，一切種因，皆收納於第八識中，猶播種於田，種瓜得瓜，種豆得豆，莫之或爽，異日必受果報，以及流轉三途六道，無由自拔，總為第八識之果用，故曰生死之根本焉。
十二支：亦名十二因緣，以其十二支互為因緣也。感果為因，助因為緣，無明細分便有多種，茲只言根本無明，無始以來，一念不覺，生起諸惑煩惱，謂之無明，起一妄念，乃至無量妄念，流行不已，造作福罪等業，謂之行。由行動諸業，能感異熟果識，托父母胎謂之識，攬父母赤白二渧，即有命、煖、識三素成為胚團。識、煖但有名稱，胚團即有形色，謂之名色。居胎數月，六根漸備，以六根納取六塵，謂之六入。十月出胎，六根便攝取境界，謂之觸。領納前塵，漸生分別，起樂、苦、舍三種感受，謂之受。由三受漸生愛著，謂之愛。愛著漸長，堅固執持，周遍追求，謂之取。因之增有善惡因果而受後有，謂之有。復倒識托胎，經過名色、六入、出胎等階段，謂之生。有生則不免憂苦悲惱，繼以老死，謂之老死憂悲苦惱。
無明緣行，行緣識，識緣名色，名色緣六入，六入緣觸，觸緣受，受緣愛，愛緣取，取緣有，有緣生，生緣老死憂悲苦惱，是乃順觀諸法之生起，曰順生門，亦曰流轉門，所以三界凡夫任運流轉而不能解脫。此十二支，又分三世因果，不外起惑、造業、受報而已。無明、愛、取三支，即起惑；行、有二支，即造業；余七支即受報也。逆觀時，欲無老死之苦，當滅無明緣，次之因無明若滅即行滅，行滅即識滅，如是乃至老死等一切俱滅，名之曰還滅門，緣覺雖覺而未盡，菩薩雖覺而未圓，惟到佛地始得圓覺。
十八界：界者，界限區別之義，明其各有作用也。根、塵、識三，各相為界。根指眼等六類，有取境作用者。塵謂外境，以塵能染覆故，識乃能緣之了別作用，此三類有相互關系，如色塵為眼根所緣之界，眼根為色塵所入之界，而能使眼緣色者，即是識界，耳、鼻、舌、身、意等以此類推。
有情之身，聚此四大、五蘊、十二支、十八界眾多因緣，而幻現假名，人、天、畜、鬼，其實都無實體，緣合則現，緣散則空耳。
經又釋眾生為數取趣，謂在六道中，舍此生彼，不能出離，即如表列十二支順生門所說，與前釋合參，并不兩歧。
千，身口七支成七千，三世共成二萬千，合成為八萬四千之數。
三界眾生，所受無非是苦，習焉不察，有時反以為樂，自是錯覺，詳析甚繁，茲只列舉三苦、八苦兩類，其余可以推想。
三苦：苦、壞、行。苦者，謂一切拂逆逼迫之事，如饑寒病死、天災人禍等類，當然感覺是苦。壞者，謂凡諸樂事，終有壞時，快樂愈增，壞時亦愈加重，如巨室傾敗、高官貶黜、國家滅亡等類，零落凄涼，有令人不勝唏噓者。行者，謂不苦不樂之境，似是無苦可言，殊不知萬法無常，流行變遷，此境剎那即滅，既曰無常，仍是苦耳。又此三苦通於三界：欲界五趣雜居，三苦均備；至於色界，天福享盡，五衰象現，便是壞苦；無色界，厭動樂寂，有大禪定，惟是世間禪，而無般若智慧，只能定心至八萬四千大劫不行，但至此時，其心漸起行動，受大苦惱，即是行苦。
八苦：生苦者，胎在母腹之中，窄隘不凈，隨母氣息出入，不得自由，內熱煎煮，在生臟熟臟之間，蜷伏受迫，猶如處獄；出胎之際，冷熱風吹，及衣著體，柔嫩肌膚如被物刺，相貌殘缺，妍丑俱在未定，或逢難產，母子同盡。老苦者，耳聾目昏，諸體衰朽，精神耗減，力不從心。病苦者，外而皮肉瘡瘍，內而臟腑損壞，寒熱疼痛，虛癆委頓。死苦者，或染疾病命盡，或遇災難戕害，風大搖動，支解全身，依戀恐怖，生大煩惱。愛別離者，親愛眷屬，密切戚友，生別死離，不得共處。怨憎會者，怨讎憎惡之人，求其遠離，反而聚集，或成眷屬，以致乖戾，或同業同里，時受欺迫。求不得者，人生缺陷甚多，心所愛樂，身所需要，凡有所希，偏不能得。五陰熾盛者，五陰集聚成身，如火熾然而燒，熊熊時起，前七苦皆依此而發生，是苦之樞紐也。色陰盛故，四大不調，而有疾病苦。受陰盛故，有領納分別，能助諸苦，轉本加極。想陰盛故，想相追求，而有求不得，怨憎會，愛別離等苦。行陰盛故，起造諸業，又為後來得報之因，而遷流不停，更有老衰之苦，識陰盛故，起惑造業，三世流轉，而有生死之苦，是識陰盛，又為前四陰盛之本也。
澄凈，乃不濁不污，非同此方江湖常挾泥滓。清冷，乃不寒不熱，非同此方池沼遇寒結凍，遇暑熏蒸。甘美，乃味不惡臭，非同此方海井或咸或苦。輕軟，乃質不沈重，非同此方灘澗而有強拒之力。潤澤，乃觸之滑膩，視之光彩，非同此方溝澮質澀色渾。安和，乃平靜湛然，非同此方河流洪濤駭浪。除饑渴，等於醍醐甘露，非同此方諸水，飲雖解渴，不能充饑，或以水素成分混雜，反而致病。長養諸根，能俾飲者濯者諸根豫悅，增長智慧，非同此方諸水，能以淹溺人物，且有泛濫之災，增人煩惱。具此性德，而有益人之功，故曰功德水也。
修持之人，正功課以外，尚須有輔助功課，所謂正助雙修，如人行路必用兩足，始能步步前進，此三十七道品，即正功以外之助功，故曰助道品。茲以修凈者言，於念佛外，尚須修此。而此三十七品可分七類，曰四念住、四正勤、四神足、五根、五力、七菩提、八正道，各為一類也。既各為一類，故此類與彼類每有同處，如念、定、精進互見於各類，行者根機不同，能全修持固屬大佳，即擇一二類修之，亦各有得有益。
念住者，念是觀念，住是安住，即是用智慧所發之觀念，安住在真理上。一、身不凈有五：種子不凈，是身以過去之結業為種，現以父母之精血為種。住處不凈，在母腹子宮而住。自相不凈，上下九竅常流污穢，如涕、淚、唾、垢、尿糞，以及周身毛孔排泄汗液，而有孔之處皆噴臭氣。自體不凈，是身乃由三十六種不凈之物組織而成，即外相之發、毛、爪、齒、眵、淚、涎、唾、屎、尿、垢、汗，器質之皮、膚、血、肉、筋、脈、骨、髓、肪、膏、腦、膜，內包之肝、膽、腸、胃、脾、腎、心、肺、生臟、熟臟、赤痰、白痰等。畢竟不凈，此身死後，埋則成土，蟲噉成糞。二、受是苦者，自生至死，無非眾苦交煎。三、心無常者，心乃指諸識而言，即是所起之妄念。凡夫之念宛似瀑流浪花，倏生倏滅，剎那不停，例如對境忽貪忽離貪，忽嗔忽離嗔，如是乃至喜憂愛惡、散亂掉舉，一切一切，總是展轉代謝，曾無暫息，一個念頭一顆種子，遂致煩惱岸邊越趣越迷，生死海越溺越深。四、法無我者，法指一切事務及道理，我謂常一之體，有主宰之用者，如執有人身謂人我，執有法謂法我，執有自己謂自我，執有他謂他我。總之，任何事理俱是緣合而生，緣盡則滅，無有常一，無有主宰，還同露、電、夢、幻、泡、影，都不真常而已。
正勤者，謂正當精勤所行之事。斷惡須至心懺悔；惡不生，須持戒精嚴；善令生，即菩提生芽；善增長，能究竟彼岸。
神足者，神謂可修此引發神通，足為所依之義，如身須依靠兩足而立，又名如意足。如意者，謂所愿皆遂，此系四種禪定，前四念住已修智慧，四正勤又修精進，惟定力恐尚弱小，再加此定，則定慧均等矣。由勝希望正愿樂得之定名欲定，由加勤精進而得之定名勤定，由制持掉舉，策勵昏沈等，調攝令心安和，得定名心定，由修止觀如理作意，思維諸法，令心得定名觀定。
根者，增上之義，如木有根，而後有干枝花果。於諦理深忍欲樂為信，此為一總，余四承上；既信此理，勤求不息為進；既求此理，念茲在茲，明記不忘為念；既念此理，系緣一境，相應不散為定；既定心在道，復正觀分明，抉擇是非為慧。
力者，前五根增長，發生力量，能伏除所對治之一切障礙之謂。能破疑惑，破邪信，破煩惱，即是信已生力；破種種身心懈怠，成辦出世大業，即是精進生力；破諸邪念，成就出世正念功德，即是念生力；破妄念亂想，發諸事理禪定，即定生力；能遮通別諸惑，發真無漏，即慧生力。
菩提分者，菩提義覺也，故亦名七覺支，分與支義略同，分謂分類。觀諸法時，能簡別真偽名擇法覺。修諸法時，不謬於無益苦行，常勤心在真法中行，名精進覺。若心得法喜，不依顛倒之法而住真法喜，名喜覺。諸見煩惱等結使固須斷除，若斷能不損真正善根，名除覺。若三際妄念著境之時，能覺境虛偽，立舍所念，永不追憶，名舍覺。若發諸禪定之時，能了諸禪虛假，不生愛見妄想，名定覺。若修出世道時，常使定慧平均，或心沈沒，當念用擇法、精進、喜三覺分以察起之；或心浮動，當念用除、舍、定三覺分以攝持之。調和適中，名念覺。修此七法，其要在善能覺了，故曰菩提分，簡非盲修瞎鏈，人云亦云也。不然，則毫厘千里矣。
圣道，亦名正道，故前所列八目皆冠一正字。契理通神曰圣，遠離偏邪曰正。道者，通行之大道。圣道者，言由行此八事，便可超凡入圣也。但修者必須以無漏心智相應為其主體，觀見四諦分明，名正見；既見諦理，思維籌量，為令增長，入大涅盤，名正思維。攝口四惡業，使住善語，名正語。除身三惡業，住清凈身，名正業。清凈三業，順於正法而維持生命，離五種邪活法，名正命。勤行精進，趨涅盤道，名正精進。系念正道法及助道法，名正念。入於清凈禪定，名正定。
廣長舌相，乃佛具德相三十二種之一也。橫寬曰廣，豎展曰長。常人三世不妄語，舌能至鼻端。諸佛三大阿僧只劫不妄語，舌薄廣長，可以覆面上至發際。其三十二相，細分之尚附有八十種異相，名八十隨形好，散見各經，惟所載有微不同處，今列二種，可知其概。然此三十二相，除舌相外，其余不關本經，特與列表者，俾讀者知舌相一語之由來而已。
殺、盜、淫，乃身所造之三種惡業。殺，謂殺害人、畜、自、他一切眾生，析之則有自動殺、幫助殺、教唆殺、贊嘆殺、過失殺等等之不同。畏苦怖死，含識之類，同具此情，多劫眷屬六道往還，無邊眾生皆有佛性，或逞口腹，或偶厭惡，或因游戲，睹面便殺，寧非至悲至慘事耶？是故殺生在眾惡之中列為上首。
盜者，不由正當而得，及不與而取。盜財、盜名、盜位，皆稱為盜。至若假公濟私，損人利己，巧取豪奪，冒頂騙賺，皆其范圍，方式雖有不同，而希達到盜取，并無二致，不必鉆穴踰墻，明火執仗，方為盜也。
淫，謂男女之事。出家人絕對禁止，在家者為宗祧起見，人倫居室并不為惡。若夫婦以外，名謂邪淫，便是罪惡。雖是夫婦，而非時、非地、非處，亦是邪淫矣。以上三業，亦僅論其粗相而已，若細究之，不必身有其行，而起心動念之間，即構成罪因矣。
口造四種惡業者：一、妄語，無而說有，實而說虛，一切心口不相應之言語，皆是也。若修行之人尚未斷惑，竟稱已斷，尚未得證，直稱已證，為大妄語，罪惡更重。二、兩舌，見此短彼，對彼譖此，挑撥是非，離間情感，因以構禍啟爭，讎仇累世，凡此之類皆是也。三、綺語，不論言語文字，但凡誨盜誨淫，說得如笙簧可聽，寫得似綺羅好看，啟人邪心，壞世良俗，皆是綺語。四、惡口，丑語誚罵，毒言咒咀，以及發人陰私，出聲粗暴，皆是惡口。
意造三種惡業，即貪、嗔、癡。貪者，見愛欲則起貪著。貪愛不舍，又生慳吝。貪慳為懷，形成自私，其心時刻攀緣五欲六塵，誤為益己，是神志日昏，不辨利害。嗔者，見所違忤，便生恚怒，爭吵斗毆，陰謀毒害，或妒彼有得，幸彼有害，怨天尤人，憤世嫉俗之類，皆是嗔之作用。猶如猛火遇風，愈煽愈熾。癡者，愚昧而無智慧，任意縱情追逐物欲。佛言圣謨，笑為迂闊，聞善生厭，見惡樂為，迷妄顛倒，撥無因果，猶如千年暗室，不透一線之光，故亦曰無明。總此貪、嗔、癡，又稱為三毒，乃一切煩惱之根本，造作惡業之樞紐也。毒如毒藥，在胸百體不適，不能斷此，難望涅盤。即上述身口等業，亦由是三毒而起焉。
十業成時，近則毒害己身，擴則毒害社會以及全世界，是惡世能以逼人造作惡業，而惡世又為造惡業之人所造成，互為因果，循環無端。
見濁，即見惑有五，稱五利使。煩惱，分根本煩惱及隨煩惱。根本煩惱有五，稱五鈍使。利者，敏銳迅速之義。鈍者，遲鈍之義。使者，見惑煩惱之代名辭，取官署使隸之義。隨逐罪人，追及便為系縛，不令自由，煩惱久隨行人，系縛三有，不令出離，因比擬之。迷於理之惑，被縛較重，故曰利使；迷於事之惑，被縛較輕，故曰鈍使。
身見，謂於五蘊執為自身，身外事物又執為我之所有。邊見，謂我死後，或執斷滅，或執常恒不變。邪見，謗無因果。見取見，取余四見，一種或多種，執為究竟之理。戒取見，取非理之戒禁，執為生天受樂之法，作無益之勤苦。
貪、嗔、癡，解詳前文，茲不煩述。慢者，恃己而凌他，簡有七類：一、慢，於劣者，而謂己勝；於同等者，謂己與之等。二、過慢，於等己者，反謂己勝；於勝己者，又謂己等。三、慢過慢，於他勝中，而謂己更勝。四、我慢，執有我及我所有，使心高舉。五、增上慢，未證圣道，而謂己已證得。六、卑慢，於他多分勝中，而謂己僅有少分之劣；七、邪慢，成就惡行，恃惡高舉也。疑者，謂於實理實事猶豫不決。
隨煩惱者，謂木有根本，隨之而有枝末；水有源流，隨之而有波浪。煩惱既有根本，自必有隨之而生者，故曰隨煩惱，亦可曰枝煩惱。忿者，對現前不饒益境界，發生憤氣。恨者，懷忿在心，結怨不舍。惱者，先由忿恨，再追憶往惡，或感觸現境，發生狠戾。覆者，作惡恐失利譽，文飾隱瞞。誑者，為獲利譽，詐現有德之狀。諂者，為有希求，假現謙卑，曲意奉承。憍者，恃己之勝，形成倨傲。害者，心無慈悲，忍於損害。嫉者，見他有得，生起妒忌。慳者，耽著法財，吝不能施。此為十小隨煩惱也。
無慚者，心無羞恥，於諸善事，拒而不為。無愧者，不顧世間公言清議，而以行惡逞暴為崇尚，此為二中煩惱也。
不信者，於諸法實事理中，及三寶真凈德中，又於能得樂果，能成圣道之一切世出世善，惑而不解，不起希望。懈怠者，於斷惡修善事中，泄泄沓沓，不肯猛進。放逸者，於染法不能防，凈法不能修，任情縱蕩。惛沈者，心境昏昧，無可為任。掉舉者，令心高舉，生起游走戲論，攀緣諸事，不能寂靜。失念者，於所緣境，時常疏忽，不能明白記憶。不正知者，於所緣境，謬加解釋。散亂者，心緣諸境，流蕩不止。此為八大煩惱也。按所釋各種煩惱，為易明了起見，特從俗簡。前人之釋，每種俱分體用及所得之結果。欲求詳盡，可參考百法明門論、三十唯識頌等各家之注，方能得其正解焉。