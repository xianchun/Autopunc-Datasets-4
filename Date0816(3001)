心随物转，故积动以成昏，业自惑生，故习恶而亡善。所以化分两学，将因静以旋明；制列二持，必先止而后作。故知止业，实乃行宗。
若夫翻畴昔之沉迷，御方今之狂逸，清澄根欲，荡涤心尘，平苦海之波涛，摧界系之笼槛者，唯斯戒本颇适机缘。
然而圣意包容，微言简要。爰自逍遥初译，代渐支离；洎乎太一重恢，理归淳正。仰规彝范，俯察颛蒙，摘广律以注本经，演义章而申厥旨。文凡两出，义复重修。逮此衰迟，罕闻传授。虽前修出于章记，而草创未详；或时辈继以讲求，而相承莫委。
于是载思载览，随说随抄。弥历岁华，遽盈卷帙。考名责实，搜古评今。俾利钝以兼资，冀说行而两遂。尤惭寡薄，莫尽玄微，或所未安，以俟来裔。
时元祐三年夏安居竟，在东安碧沼兰若绝笔，因题序云。
四分律含注戒本疏序。
题中。上七字，即所解本文。加一疏字，即揽本题为疏别目。下著序字，后用疏目成今序题。言含注者，谓引律广解参注文中故也。
问：羯磨亦注，而不标者？
答：大凡首题，为存简滥。今对古本，皆无注释，即下序云岂非单写本文，通略正解是也。羯磨一本，诸家多注，但以删补随机四字简别。
问：所以不云删补者？
答：此本全依律文，一无改作，即下云敢依律部，具集正经等。至后方有删定戒本，被世诵习，仍标删定，复简今文。
疏以疏决为义，序乃端首之名。余四分戒本等字，下文委解，不复两繁矣。
终南太一山沙门释道宣撰。
撰号中。汉书云太一山，古文以为终南，是则二名并山之总号，或疑太一是其别峰。纵是通名，齐列何损？不可辄削。此即律师所居处也。沙门等号，如常所闻。戒本与疏，并经两出。初贞观八年，注戒本一卷，疏三卷；至永徽二年，重修戒本二卷，疏为四卷。今所传者，并后修本。
四分戒本者，斯乃统万行之关键，实三乘之阶辙者也。
序文大略，叹教叙宗。传弘著撰，意令观序识其来缘。叹教体中，初句，标所释本文。斯乃下二句，正叹。言万行等者，谓此戒文通收善恶事法，对恶事恶法以明止行，对善事善法而成作行。止行断恶，作行修善，行虽多途，无出斯二。又解，约境而言，戒则无量，且列二百五十为持犯纲领，则知戒文摄一切相。又复通及化教诸行，若非此戒，行檀不净，进忍徒苦，禅智不生。万行不出六度，六度必戒为本。此文诠戒，故知总摄，下云世出世行，并依承之，钞云发趣万行，戒为宗主，并同此意。关即是门，键谓锁钥，城邑宅舍，用此为要，可喻止作统收万行。言三乘者，一切圣人无不由戒以为初门，故喻阶辙。阶谓阶梯，辙谓车迹。
问：此宗小教，那通佛乘？
答：若据菩萨，别有顿戒。今以二意通之：一者，出家菩萨，必须次第，先小后大；二者，胜鬘、智论谓毗尼藏即大乘学。由斯二途，故指今戒为佛阶梯，于义无失。又解，梵网大戒不兼于小，有部小乘不通于大，唯此四分兼前通后，故言三乘也。
上句约行，下句举人，叹教功益，略指归趣耳。
昔梦㲲告征，机分利钝之本；喻金显道，教无离合之宗。然则二部、五部，随务或张；五百、十八，任缘时举。同孚声教，并会真空；导达化源，通明理性。故能乘津五众，覆焘群萌；开务摄持，允符玄旨。
次科，总明中，大为二段。初至之宗，明教本无分。然则下，次示诸宗派别。
初段梦㲲者，下引大集，有一长者梦㲲一段，后分为五，佛告长者我灭度后有诸弟子，分五部等。告，示。征，验也。喻金者，律因拘睒弥比丘斗诤，来至舍卫，诸优婆塞问佛：当云何布施？佛言：应分作二分，此亦是僧，彼亦是僧。如彼金杖，分为二分，二俱是金。又因缘经云：频婆毗罗王，梦一金杖斩十八段，怖而问佛，佛言：我灭度后一百余年，有阿输迦王威加瞻部。时苾刍众散分十八，趣解脱门，其致一也。上喻本同后别，下喻虽异还同。以金、㲲体同，裂析则异。故此二句，机教互显。
次派别中，文又三段：初、列所分诸部；二、同孚下，叹能弘之人；三、故能下，显被物之益。
初段，四位分部，广如下疏。随务者，约所诠之事，闻见不同；任缘者，据派别之由，时缘不一。然此二途，皆通四位，文中各对，义必相收。宗部既殊，可明事异。言任缘者，二部因简众纯杂，五部由师无处判。其十八部，异执论中，育王集会，论法成乖。五百部者，有言无相，教虽不叙，起必从缘。
叹人中。孚，信也。教由声说，故云声教。真空者，即灭谛涅槃，非伪故真，离相故空。以诸部师多是无学，此二句明信教证空，叹其果德。导犹深也。化源者，即如来设化之本。明理性者，空有虽殊，无非化物，见理悟道。理性祇是真空，但上取自证，下明化物，余如后辨。此二句明达化显理，叹其明解。
显益中，上二句明摄生益，下二句明住持益。乘能运载，津是水济。载出家众，度生死津，故曰乘津。焘亦训覆，今取载义，礼云如天地，无不覆焘是也。萌谓草木始芽，今取蒙昧，或复众多，以喻万类也。上句局出家，下句通道俗。或可群萌语通，义该六道。以众圣弘扬，无往不利，岂唯七众独受其赐？开务即各布行教，摄持谓匡正佛法。允符玄旨，二义释之：初约开教虽殊，皆契佛意，所被之众，无不悟道；又解，出世弘持，并合悬记。允，顺。符，合也。
至如四分肇兴，祖习绵远；正法初百，便列其宗。斯人博考三机，殷鉴两典；包括权实，统收名理；集结兹藏，通被时宾。故使韦编成规，钦承无绝。自诸部远流，咸开衢术；独斯一宗，未怀支派。良由师禀有踪，知时不坠故也。
别叹中，初至其宗，叙其时远。肇，始。祖，承。绵，长也。正法千年，一百年时分出，故云初百。佛灭千年，法流此土，至于唐朝，几六百载，大约而论，则一千五百许年矣。
斯人下，释久传之意，有二：初约人法以明；二、自下，约分部以显。初中，三机者，上机即四依、头陀等；中机谓百一供身、二房、二请等；下机如诸长、净地、钵器、皮革、诸重物等。自有通三机者，如三衣、钵具、篇聚等制。良以教本对机而设，约机考教，得其源矣。殷谓殷重，鉴即训视，两典谓大小二乘。此二句，美其深达也。权实者，一往且约大小而分，此明四分通大之意。心为业主，识对诸尘，沓婆回心，施生成佛。迥异有宗，深通实道。但教局小乘，未容直显故也。名谓能诠名句，理谓所诠义趣。统收之言，该乎一化。时宾谓当时学众。此四句，明所集教体。韦，熟皮也，古者用编简牍。如孔子读易，韦编三绝，今借彼意，以明古今披览无厌。此二句，释成久传之意。
次分部中，下引三藏所传。萨婆多出四，迦叶遗中分二，弥沙塞分一，僧祇中分六，故云咸开等。衢术，皆路之别名。独斯下，彼云唯昙无德部始终不分，此且约一途以叹，余如后辨。良由下，正叹，由集律者达教适机，故不分耳。上句明传受得旨，故曰有踪；下一句明立法悠永，故云无坠，此亦显上绵远义也。
蕴结西土，千有余年；译传东夏，将四百载。诸有传授，同异非无。
叙古本中。已上通明一宗，此下正叙戒本。列示中，初觉明本者，文虽不指，义见次科。蕴结，即目结集。教流此土二百余岁，至于姚秦，觉明始传，故曰千余。梵云佛陀耶舍，此云觉明。自秦至唐，未满四百，故云将也。诸有下，正指此本，而意生下文，故语通上下。
元魏季历，慧光律师随义约文，重出一本，首题归敬者是也。此与姚秦觉明所出，颇得相符。
光师本中。元魏即东魏元氏，简曹魏、西魏。季历即末年也。光师撰广律疏，羯磨、戒本咸加删定。题归敬者，即稽首一偈。此下，举前比校，大同小异，故曰相符。
高齐末祀，法愿律师诵律计文，又出一本，略于归敬，首题戒德者是也。
愿师本中。高齐即北齐高氏，简南齐故。祀亦年也。四律皆制义疏，至于戒本，复加纂集。题戒德者，直云戒如海无涯等。
二师德业，并见僧传。又唐怀素律师，亦出戒本，见存大藏。
斯则三本行世，弘魏者多。见心纷扰，于今未静。考核诸集，盖不足陈；经远大观，义无仇抗。
结显中。初明弘传多寡；见心下，示宗党诤竞；考核下，明雠校是非。不足陈者，言其所诤非要当也。无仇抗者，言其大概无胜劣也。故删定戒·序云：如光所诠我今说戒，愿之所出云说木叉，及披律解，木叉戒也。愿出初戒，则云不还，光所传词，便言不舍，检律诚释，违愿附光。取意统文，莫非还净。如斯举例，其相可知。举彼照此，文意可见。盖，略也。学久谓之经远。舍其小碎，求其梗概，谓之大观。仇抗，犹对敌也。
余以暇日，遍览群篇。互击波澜，仅分其异；至于行事，盛结迟疑。岂非单写本文，通略正解，致令后锐，罔冒愈深。
今本，明注中，初科。初示诸本之失；岂非下，次明失之所以。暇日谓正业之余。群篇即前列诸本。波澜喻彼此相攻，大波谓之澜。仅，犹略也。至于下，正陈失相。夫戒本列相，为指行途，使犯相精明，持心易就。岂得竞网目之大小，全迷得鱼；诤标指之短长，都忘视月？且学律而不明行事，犹穷易而未识阴阳，竭虑封文，毕身何益？寄言后学，宜自深思。此乃三行之宏纲，一宗之大要。苟明此意，方体教源，则展卷临文，涣然无滞矣！事有二种，止、作两殊。止则离非，作唯营善，行斯二者，即成二持。此中所云，即止持事也。明所以中，上二句，显古无注释，明自失也；下二句，明因上自失，而致迷他也。通犹俱也，或指诸本，或约一本始终为言。
问：古师为有注否？
答：彼文已亡，未可定指。若据首题标简，又云单写本文，必应无注。
锐，利也，后学之利智者。罔冒，谓迷暗也。愈，甚也。
所以敢依律部，具集正经；仍随本律，即为注述。卷成流广，随务可归。至于义理，未遑修葺。
正明中，上二句明录本经，次二句明含注。卷下，结上成经。至下，发起撰疏。敢者，专辄之语。具集者，示无改作。随本律者，明非私意。随务者，显行事无疑。此翻对古师三意，寻之可领。遑，及也。修葺，即目制撰。
今有二三游学，共结山门。每以戒为入道之清途，出有之明略，讲通既寡，悟入何从？本律广而难求，斯经约而易授。故不获已，试复叙之。
撰疏中，初科。共结山门者，据下批文，初在沁部山中制，后于终南重出，下云贞观二十年方得岩隐，有乐戒者，乃复相寻等。每以下，次叙请者之情，又三。初二句明乐学也。途即是路，略谓智谋，清与明，皆美叹也。二、讲通下二句，明欣解也。三、本律下，明从要也。故不下，示允许之意。试者恐有所不知，未敢正言，述作之谦也。言复叙者，望初注本也。
博要适机，已绝唱于前达；舒演义类，敢程器于将今。且酬来贶，隐括详后。
次科。明博要则让之于他，演义则引之于己，谦之至也。绝唱谓后无继者。程即训示，器谓度量，将今即指后学。且下，明酬请。来贶，谓前所请命。隐括即目撰述，隐谓沉悉，括即搜罗。详后，指下疏文，词理备也。
已上叹教明宗，传授差互，考校集注等，皆所以叙戒本之源由，为今疏之来致，故云序也。
四分律含注戒本疏卷第一。
疏文中，题目。大略如前，委细如后。题下注字，要知起尽，不可除之。
将事释文，须知教本。略分为四：一、教兴所由，二、摄教分齐，三、解开名义，四、释今题目。
分章中。圣人垂教，义不徒然；苟不先明，莫知来意。虽教逐缘兴，而缘多教广，故须统摄，理有所归。既晓教旨，教总三名，戒、律、木叉，名义须示。通名已识，别目可陈。前二正叙毗尼，尚兼余藏；第三唯律，望后犹通；第四释题，局今戒本。分章次第，大略如此。
初、教兴者。
斯乃大圣降临，创开化本；将欲拯拔诸有，同登彼岸。为道制戒，本非世福。
初文，明教本中。覆本示迹，故云降临。三归、五戒，善来、三语，鹿园初唱，故云创开。为道者，通而为语，即指三乘，推佛本意，下至翻邪，终为一实而作前引。况经开会，殊途同归；涅槃重扶，无非显性。今明为道，专指佛乘，止息化城，终非本意。故知化本尚非二乘，岂为世福而立斯戒？下文可明。诸有即三界，或为九有，或二十五有。三界则竖论依报，六道则横摄正报，皆是如来所化之境，故云拯拔。涅槃、生死，喻分彼此，注羯磨云戒者生死之舟航是也。
然烦惑难清，要由方便，致设三学，用为治元。故成论云：戒如捉贼，定缚，慧杀。三行相因，斯须摄济。
次相须中，初文。初、明立教；故下，二、引示次第。欲明三学开设之致，此略叙之，则文无所壅。夫一切众生，本来皆具真精妙性，性之为体，唯寂唯照。一迷此性，乃昏乃散，翻号无明，积成烦惑，计有人我，随境发毒，鼓身口意，造生死业，流转诸趣，亿劫无穷。大觉慈哀，将令离苦，察病设药，对分三种：内心昏动，对立定慧；身口非违，对立净戒。圣教虽多，不越三学，三学所立，唯依色心。论其起也，则从本以发枝；用其治也，则先粗而后细。首先制戒，意在于斯。譬夫浊水，风激波腾，风波未息，欲得清澄，无有是处。三学次第，理数必然，乖越常模，去道全远。烦即昏浊，惑谓乱动。三毒结使，劫掠善财，喻之如贼。三行相因，谓次第而生。斯须摄济，谓不可相离。
故身口事业，动与理违。若不先防，妄随尘欲，则心路躁扰，静定何因？定既不修，于诸我倒，无心思择，明慧自隐，无由会正。
次科，初反显者。此明无戒则不生定慧。与理违者，理本真净，体非善恶。但善行清净，可能趣理；恶业昏沉，故与理违。躁扰谓动乱也。会谓证入，正即圣道。
故初行者，务先学戒，捡策非违。三业清净，正定正慧自然而立。
劝依中。顺明相生，在文可了。言初行者，指初心入道人也。
故经云：依因此戒，得生后二；若无此戒，诸善不生。
双证者。上二句证后义，下二句证前文。
问：以理推戒，为静三途，定除欲有，慧非界系，如何上言为道非福？
释疑中。初难意者，凡业有动、不动。其动业者，局善而论，五戒十善，能障恶道，报齐欲界。不动业者，四禅、四空定也。修四禅者，生色界天；修四空定，生无色天。又业有二：漏与无漏。上明动、不动，并有漏业。若无漏智，观察业性，毕竟空寂，证无我理，此三乘所修，名无漏业。今此戒行，但是欲界动业，则与上文相违，故叙为难。
答：须知远意。原佛降世，岂为增生？天主、人王，咸兴有教，佛还说有，则与凡同。以此测量，故悬殊异。
答中，初科。上一句反责来难，次二句略示佛意。佛所立教，增道损生；若修世福，受人天报，轮转不息，是谓增生，非佛意也。天下，引凡比况。梵王色天主，说四无量化人，令生色界。帝释欲天主，说十善化人，令生欲界。人王即四轮王，亦以十善化人，令生人天。不能出离，故云有教。佛若同彼，即非大圣。
任戒集业，但事乱收；体沉下界，判非色有。故伽论云：戒是有为有漏世间法也。
次科，行体。已如上释。心无观智，随业牵生，故云任戒。是世间因，故云集业。
若元制意，为道方便，三乘学人，必由斯迹。故律云为调三毒令尽故，制增戒学，又多论云为开泥洹门故制戒，下文云戒净有智慧，便得第一道，斯良证也。
三中。初正示圣意。故律下，略引三文，证成上义，则前所谓为道非福深有据矣。云三乘者，通约出世圣道为言。前引律、论，皆言为者，即佛意也。次引后偈，必具三学，文无禅定，义必兼收，非禅不慧，义如上说。迹谓踪迹，即指戒法，前圣后贤，同履践故。戒德尊胜，出过众善，故云增戒。泥洹即涅槃，梵言异耳，同翻寂灭。圣证最上，故云第一道。良，善也。
问：上通叙致，未知此经，别为谁兴？
次别彰戒本，问中。上通叙者，一则机通，但云诸有；二者教通，唯言制戒。机分七众，教张四位，如向所论，未简别故。未知下，正问今经兴意。上句问教，下句问机。
答：大圣垂教，通别乃殊；至于去滞，宗猷莫二。创随犯制，前后森罗；机教俱开，鲜能举要。穷神知化，唯佛一人；自余凡小，卒未明达。故别随戒，单出本文，依月再说，用清非境。
正答中，初总示。上二句明教别，次二句明意同。去滞即断惑。猷，法也。创随下，次别答，初明通制。前后者，通语制广，非止一时。森罗言其多貌，据本制戒，因缘间起，篇聚不次，后集戒本，始成条类耳。机差教别，故曰俱开。然彼时众，但守广制，不达归趣，故鲜举要。穷下明别制，初叙教主适机。尽物之性，谓之穷神；随物所宜，谓之知化。凡通内外，小总三乘，等觉已还，未穷业理，不堪制置。故下，正彰兴意。别随戒者，异广制故。单出者，去缘起、广解故。再说者，黑白两半故。上二句答教别，下二句答机别。
问：文中单出本文者，佛世应有文籍耶？
答：若约佛世，本无文字，但诸圣士闻持而已。或可佛在，非无典籍，后结集者，编缉成章，义亦无妨。
问：此中兴教，为取制戒，为取说戒？
答：若论制戒，属前通意。今明十二年后，别集戒心，令弟子说，独彰今本发起之致，故云别也。
斯并如论，依大慈门，曲授秘方，偏赐内众。故论云：三藏为言，律藏胜故、密故，唯佛独说，制必僧中。不许余众之所读诵，非所学故。余如钞·序。
引证中。初即十住婆沙，彼云从四无量心中，流出毗尼藏。彼通说毗尼，不唯戒本，用彼证此，故云斯并。言大慈者，为浊钝众生故。曲授证教别，偏赐证机别。曲谓巧便接引。内众通五，此局大僧，三众未具，不预同闻。尼据本位，自有别教，不僭上尊，说时亦简故。次引萨婆多论，彼明先集律藏之意。唯佛说者，显胜义也。制必僧者，显密义也。余下，指略，即十门第一教兴意中。
二、摄教分齐。
三藏毗尼，谁不分判？今叙昔传，各有其理。
次明摄教，叙昔中，初文。三藏总标，毗尼别举，谓三藏中毗尼藏也。
有人言：如来化用，必约三轮。
创通道务，要先神足，为无信也。由蒙俗愚识，未晓正邪，虽为阐扬，事如聋瞽。故须显异，骇动耳目，畏威拜手，信是圣人。
次科，三轮师，总叙中。以凡欲说法，现通在先，故云创也，即如诸经现瑞发起之类。骇，侯楷反，惊也。头至手名拜手，头至地为稽首。
身虽伏从，智开无路，故次说法，为无解也。
神解乃明，烦惑犹结，非可口说，为得清除，义须依行，克证在己。故须忆念，为无证也。
下二轮中，并上句蹑前，己下生后。
问：经宗所论，身轮现通，口轮说法，意轮鉴机。上二同今，后轮异者？答：彼取佛意，授法无差；今约机心，奉持不忘。此据律中三事教化，所出不同，未须融会。
若尔，今明摄教，教须在佛，云何忆念乃在机耶？答：今取如来嘱累弟子忆持之语，名忆念耳。名似通机，语由佛口。是则三轮并归教主，如下可见。
然证有二。
一者，事证。如戒所禁，缘境思过，警策身口，常志忆持，方能远离。故经云佛所说禁戒，如猿猴著锁，亦如利辔勒，常当制之，无令放逸。由摄持威仪，正离非法也。
释二证中，事证为三。初、正明；故下，引证；由下，结示。经云者，他部戒经偈序并同，彼云系心不放逸，亦如猿著锁，日夜常精进，求实智慧故，又云心马驰恶道，放逸难禁制，佛说一切戒，亦如利辔勒。
二者，理证。圣所说教，同为断我。我难制故，先以事遮：随我欣乐，皆约不作；我所不欲，制必行之。故于修舍，渐得调伏。无奈我本，触境还生。故圣制言：三毒四倒，所不应念；三善四观，常须依行。穷检我源，推析不得；知唯妄谓，本来无我。此理明白，由忆念知，还由本说忆念轮故。
理证中，初通示教意，我难下，别释。初至调伏来，前叙事证，发起下文。事遮即戒。欣乐皆约，断恶止行也，约即是制。不欲必行，修善作行也。修舍即上止、作。无奈下，正明理证。初二句，明事伏力劣。故圣下，示立观。三毒等语，遍在诸经，不复别指，但云圣制耳。三善对破三毒，谓不贪、不瞋、不痴。四观破四倒，观身不净、观受是苦、观心无常、观法无我，即四念处。穷检下，显修证。此理者，即我空。内凡分见，初果真证，今从圣论，故云明白。
问：上二证者，如何取异？
答：一、事理异，在文可见；二、前是戒学，后属定慧；三、前制后化；四、前通凡圣，后唯初果已去。如是知之。
如律本中，三事教化，文同广引。
指出中。受戒犍度云时世尊善来度三迦叶等千梵志已，将至象头山中，以三事教化。一者，神足教化。或化一作无数，或无数还为一。内外通达，石壁皆过，如游虚空，无所妨碍。于虚空中，结跏趺坐，亦如飞鸟周旋往来。入地如水，出没自在，履水如地，而不没溺。身放烟火，如大火聚。日月有大神德，靡所不照，能以手扪摸。身至梵天，往来无碍。二、忆念教化者，教言汝当思惟是，莫思惟是；当念是，莫念是；当灭是；当成就是。三、说法教化者，一切炽然。何等一切炽然？谓眼炽然，眼识炽然，眼触炽然。若复眼触因缘生受，若苦、若乐、若不苦不乐，亦名为炽然。何等为炽然？欲火、恚火、痴火也。复云何名炽然？生老病死、忧悲苦恼炽然。我说此苦所生处，乃至意亦如是。时千比丘受此三事故，即时无漏心解脱等。据律但名三事，以能摧业惑，故名为轮。
今此戒学，是后轮收。何以知之？经中所序，前必现奇，如是同闻，本为无信。通理达致，要在一言，由无解故，广引譬法。故列二轮，通归两藏。
戒则不尔。约过即制，无待放光；奉信居怀，故亏六事；随相持犯，即事易明，不劳喻说。略分三异，如上所收。
别判中，初二句判定今宗，何下，征释所以。初征。经下，释，先叙余二藏，初四句明神足轮。文收二序。前必现奇，即发起序，如诸经中放光、动地、雨花、变土之类。如是同闻，即证信序，经家名经前六事：如是，生物信也；我闻，阿难传也；一时，同集会也；佛，能说主也；在某国城，所住处也；与几比丘，同闻众也。文举初后，以摄中间。为无信者，非唯六事，发起现奇，正为生信，故以此句通结二序。通下四句，明说法轮。如理极致，非言不显。譬即举事比类，法乃据义直陈。佛所说法，无出斯二，如诸经论，或法譬各举，或先譬后法，或先法后譬，随宜不定。故下，总结。戒下，次、正判律藏。初句标异。约过下，对列三异。初二句，无发起也；奉下二句，无证信也；随下三句，无譬喻也。略下，结指。如上者，即前判云后轮收故。
有人言：三轮所设，言通于理，今以化、行二教，用分诸藏。
化行中，初文。言通理者，前明忆念，事理二证，事局戒律，理通定慧，岂得忆念偏判戒学？
何名化教？如阿含等中，开演化导，令识邪正、因果、业性、界系诸法。言无所壅，义通道俗，意在静倒离著为先。教本化人令开慧解，本非对过而立斯教。
次科，初明化教。且举阿含，余经皆尔。开下，先示教体。初句总标。邪正等四，略举别相，且表不同。事随理融，故言无壅。普被思修，故兼二众。教下，结示名义。
言行教者，起必因过，随过制约，言唯持犯，事通止作。故教所设，非为静倒，但随行科。戒律一宗，局斯教矣。
次行教中，三。先出教体。上二句明非化导，反上开演等。次二句明持犯楷定，反上无壅。持犯中各具止作，故言事通。下云非静倒者，反上可知。故下，次、示名义。随行科者，随彼业行，科篇聚罪。戒下，三、正判。
有人言：化行二教，言通非据。依观生解，非行不成，岂局出家？义兼道俗，故不可也。今立制、听两教，用摄斯尽。
制听，引古中，初文。化教可尔。行教之名，滥于化教，故曰言通；既无局定，故曰非据。依下，释上言通。今下，标示所立。
如诸性戒，体与理违，纵佛不制，世俗常禁。教由制兴，故名制教。
次科，制教中，初示义。与理违者，谓戒所制过也。教下，结名。
如诸遮戒，体是繁重，事乱妨道，理固难开。然是薄机假资得立，故圣随缘，任情通许，不可抑制，故名听教。
听教中，初明本不宜开。饮食、衣服、房舍、四药，舍堕已下，多因起过，故云繁重。事乱即上诸缘。道在少欲，多务为妨。然下，明不得已故开。上叙开意。不下结名。
若依此判，通在戒收，于彼定慧，无教可摄。
蹑破中。教有三藏，但收戒律，用此判教，则非通赡。
有人因此立化、制二教，化即如前，制唯戒律。律虽含听，于听有违，还复加制。约缘不无遮、性，约教皆制其罪。故虽开听，通归制摄。
化制中，初标所立。以见前师行教言通，后师局收戒律，乃独取前化，合后制、听，用摄三藏，意欲全美，故云因此。化下，正明。初句指略化教。下明制教。曲会开听，通归一制。
今解斯意，可为三门：一、叙教本；二、征昔宗；三、立正义。
初、序教本。
次明取舍，初科，标中。叙教本者，显须有据，故取初师。
如上四宗，初约三轮，此有诚量；后三意言，但是义指。末代凡小，有所立言，须得本据，如多论说。若信虚想，立教判文，既无依承，斧自其口。
释中，初科。初通示诸判，末下，别斥后三。指多论者，彼云若说法论义，一切莫自称为是，常令推寄有本，则无过也。不尔，斧在口中。
经论广演，其量极多。如涅槃说半满两字，用收大小。如余经论，三藏摄文。或分大小，各立四藏，即三藏外加一杂藏。如大乘论，但立两藏，菩萨、声闻，摄教斯尽。
次科，初二句总示。诸经论中，既有多判，理须准用，不当自裁。如下，引示，有三。
初、引涅槃两字判。彼云：半字义者，皆是烦恼言说之本；满字者，乃是一切善法之根本也。涅槃论云：半字者渐教，满字者涅槃满足教。摄佛教果满功德尽故名满，声闻缘觉，教不满足，故名半也。
如下，次、引经论诸藏判。三藏者，一、修多罗，二、阿毗昙，三、毗尼。大、小各立四藏，是为八藏。
如下，三、引大论两藏判，即指智论，彼云：佛口所说，以文字语言分为二种，三藏是声闻法，摩诃衍是大乘法，即菩萨藏也。
昔立化行及制听者，非无其言，言须凭据，本据莫从，故不可用。
三中。但斥前二，化制循昔，不攻自破矣。
二、征昔宗者。
明化、行。化通道俗，名理无乖；行但出家，此则有滥。大圣垂教，实在依持，何但虚谈，不存行用？故闻教悟道，无经不传，岂偏戒律，局推行摄？
次征昔宗，化行中。初通示二教得失。大下，次别斥行教滥通。经论化教，亦明观行，非局律宗，故无所取。
征制、听。立教之本，义通为先，今唯在道，理如上责。就征制教，唯约性罪，罪通道俗，不偏出家，如五、八戒，经论盛张。即遮通制，如俗戒相。此则虽弹前过，还漏昔非，如何分教混滥若此？
制听中，初斥所立偏局，如前蹑破。就下，次斥制名通滥。初难性戒滥俗，则制通经论。次难遮戒通制，则不当局性。俗戒相者，五戒后一，八戒后四。且举俗证，道中亦尔。故知制名，不独收性。此下，结斥。此师斥前行教通滥，自立制教，还复滥俗，故云还漏等。漏犹堕也。
举化、制。因循昔言，联类已穷，未可征核。
化制中。循昔言者，非自见故。以前二师展转致难，推讨已尽。彼乃去短取长，以立斯判，故云联类等。可，犹足也。
今叙正义，还顺初宗，但忆念轮征言未尽，故须叙引，用分诸致。
三、立正义，明所取中，初科。顺初宗者，即三轮师。但后忆念立义未圆，故云征言未尽。义见次科。
但初二轮，创开化本，至于受道，其义不无。如律文中现通说法，因见圣迹，其量不少，岂在后轮方悟正理？
次示今义，明通中，初科。即显本律通前二轮。下引律者，复见二轮非唯经论，用此两通，攻前二局，则知未尽矣。指如律者，五十一中，佛于腊月十五日，从初一日至十五日，日日现通说法，令得欢喜。座上无数百千人远尘离垢，得法眼净。又受戒中，化三迦叶二十余番现神变，后得见道。如提婆破僧，将五百人去，目连往现神通，舍利弗说法，诸比丘得法眼净，同归佛所。又如阿那律现通，化淫女得初果等。且略引示，律文更广，故云不少。见圣迹者，获果证也。
夫解生由说，见理在心，故随说悟，不待加劝。且机通利钝，道假时来，泛说未明，故怀记忆，若不别示，情则浮疏。托境流言，乃存加念。念通事理，约行浅深，同遣缚缘，无非为道。
正叙中。初叙利机闻说获证。且下，正明钝根必用忆念，初叙须意。托下，正立。境即事、理，事即戒缘，理即谛理。流言者，如前云思惟是等。念下，释妨。前化行师即以二证别对三藏，故斥忆念言通于理。今明二证，专约律宗，行虽浅深，会归一致故。云同遣等，即前所谓制戒为道，意可见也。
问：为道设教，乃是佛宗，斯通三轮，岂唯忆念？
兼正中，问。意谓既顺初宗专用忆念，今言律藏通说三轮，义无所归，故须问决。
答：教门不壅，故是所通。然忆念轮，偏怀内众。以俗居事乱，繁虑情多，何能静处，思择非业？但为说法，利者先开；于彼未悟，自为来习。不说忆念，以非学故。道则反俗，常有时功，近遣尘欲，远清诸惑，若不念持，何能通会？
答中。初二句明通者。如经论中，岂无忆念？善思正观，遍见诸经。又上引律，具兼二轮，是则三轮遍该三藏，故云不壅。然下，显局，初二句立定。以下，释成。初叙经论局于二轮。为来习者，结因种也。道下，次明律藏唯在忆念。尘欲即业非，在因故近。诸惑即总五住，望果故远。
近复有人立三种教：唯制道教，即篇聚所列十、具戒等；唯制俗教，即五、八戒在家行宗；通道俗教，即四含、杂藏。
次引余义，正明中。初列三种，前二皆制。制名虽通，机教两别，所以分之。后一是化，名及机教，一切俱通。四含为四，杂藏是一，名为五藏。据前化制，五、八二戒，摄局化中。今此所立，不异于前，但离五八别为一教耳。
问：如律所明，具通俗行，如何横判以为道教？
释妨中。意以律本亦明观行及五八戒，是则律文兼通二教，不唯制道，则乖前判。
答：须得宗意，不有斯疑。一部律文，知何不说！制局篇聚，出世所行；旁兼心观，遍被四部；时明余戒，唯俗二众。以义判文，初是当宗；余二随律，非本意也。如涅槃中八秽七治十篇五戒，如阿含中七灭六报犯聚等相，岂是俗行？故名斯文随经之律。
答中，初二句略止来问。一下，委释。初明道教兼余二教。篇聚即本道教。旁兼心观即通道俗教。谓五停四念五阴等观，并见律文。道俗各二众，是为四部。五八戒即唯制俗教。以下，总判兼正。律中说经名随律之经。如下，次明通道俗教，亦兼二教。涅槃八秽即八不净财，七治即七羯磨，十篇旧云即十戒，止是道教，五戒即俗教。阿含中七灭即七毗尼，六报谓六聚犯报，犯聚即六聚罪相。
若依此判，得在分途，规猷无本，故不可用。
指斥中。上二句纵与，下二句夺破。亦非所出，故言无本。
三、解开名义。就分为三：统叙众名，依名翻释，对名立教。
初、立名者，或云尸罗，或云波罗提木叉，或云毗尼。皆本梵言，非此所有，故存本音，不越此也。
三、解名义。初门。且列梵号，因果教相立行摄修，三名收尽，故云不越。
二、依名分二，即翻、释也。
翻释中。标分二科，通贯三名，一一皆具翻名释义。
初、云尸罗，此翻为戒。
尸罗中，翻名。可解。
戒有何义？义训警也。由警策三业，远离缘非，明其因也。
释义中，初科。以理裁酌，故云义训。戒为能警，三业即所警。警策是作，离非即止。此约心用二持以显戒义，对下木叉，故言因也。
如古所传防非禁恶以解于戒。然戒通善恶，律仪亦然，不可偏举以释戒义。
斥古中。先出古解。然下，斥局。如屠杀者，受恶律仪，以杀为戒。但对境名戒，通禁名律仪，故云亦然。戒既通恶，古解局善，即是偏举。
如经论中，多从善戒约义得名。试为举之。如智论云尸罗者，此云性善，此从体说；如心论、善生云别解脱调伏及学调诸根，此就心说；如诸论中作无作戒，此就业说；或名清凉迮隘上天，此举喻明，就能说也；或云以戒自观，说是戒经，此就教说也。诸如此相，其例不一，但偏善行，不通恶性。
显今中。初科为三，初标举。如下，列示五义。初性善者，离诸染恶法故，论自释云好行善道，不自放逸。如心下，即次义。别解脱者，随境清净故，此出心论；学调诸根者，对尘抑制故，此出善生。二释并据所治，故云从心。如诸下，是第三。指诸论者，成、多、俱、杂，非出一文，故通指之。
问：业与体何别？
答：体取戒法，业据受体。
若尔，钞中何以指作无作为体者？
答：彼约受体，与今业同，故不相违。
或名下，即第四，亦善生文。遮烦恼热，故名清凉；性不容恶，故名迮隘；能上天堂，至无上道，故云上：此三皆喻。能即功能。或云下，未详何出，疑是善生，连上文故，不复别标。以戒自观，即指戒经，用捡三业。此约戒本，故言就教。诸下，结显，指上五义，皆偏举耳。
依如成实、善生所明善恶二戒，互受互亡，功用齐伦，名义无别。止得通解，戒为禁也，随用两得。何以知之？若解善戒，善法禁恶，警持不起。若解恶戒，恶法禁善，护摄不生。以斯义求，想无惑矣。
次两通中。初引示义同。止下，显今正解。何下，征释通相。然文约善恶互禁释之。今是善戒，禁断诸恶，故前经论多从善义。如上训警，亦据善边。今从禁义，释戒弥亲，故经云如来立禁戒，斯可证矣。
二、云波罗提木叉，此翻别解脱也。
木叉中，翻名。可见。有云别别，或云处处。
如论所引，道戒名解脱也，事戒名别脱也。
随分果得，寄以明之。以道性虚通，举法类遣，不随缘别，但名解脱。
事戒不尔，缘别而生。缘通万境，行亦随遍，持行陵犯，则名得脱。余非未行，不名解脱。
释义中。初文，诸论皆尔，故通指之。初总分。道戒即道俱七支，事戒谓从缘所受。随下，别释。前释道戒，初约位显体。斯据初果，断惑证真，方具此戒，而不从缘受，随得果处，附位明戒，四果方极。今望初果以去，故云随分等。以下，约义示名。道即空理，故言虚通。由入圣位，理观破惑，业根既除，岂容身口更有非、恶，故云举法类遣。法谓观智，类犹通也。此即八正中语、业、命三，四圣谛中道谛所摄，名无漏戒，亦名胜义律仪。具此戒者，即第一义真实僧也。事下，次释事戒，初标示相反。缘下，约相显名。境别行遍，反上虚通，持此非彼，反上类遣。持行陵犯，对治胜也。
或有解云：戒障有二：一者，业非；二者，烦惑。戒净业非，惑待智亡。望分所除，故云别脱；后智除惑，乃称究竟，名解脱也。
业惑分中。初文，前列二障。惑为业本，通障戒善。戒下，次明对治。初二句别对。望下，会名。上二句结上戒净业非。以业因惑起，持戒破业，惑亦随损，故名分除。望下究竟，故名别也。下三句结上惑待智亡。亦约初果已上，例受斯名，是知在圣，不彰别号。
问：戒止业非，定伏事乱，慧净无明，如何云戒能除烦惑？
答：前已言之，戒为定、慧之基也，故律云结使毗尼，缚著由解。余如文说。
释疑中。问答语意，大略同前。但前明戒唯伏业，慧方破惑；今明戒行即分除惑，故重问之。答中。初指前者，即教兴中。故下，引证。彼具云除结无罣碍，缚著由此解，疏家变语。除结既由于律，故云结使毗尼等。
然诸经律互说木叉，不同上解，此随义说。
三、引经律中，初科。以互说不同，恐疑前释，故总引决之。
何以知之？如律云木叉者，戒也，据能克果，用目本因，因实是戒，非木叉也。故经云戒是正顺解脱之本，故名木叉，明知是果。如五分说分别名句木叉者，举果目教也。僧祇云木叉者，十段修多罗，即戒本文，同说为教。
次科，初句征起。如下，次列三律，前明本宗，初约义正决。故下，引遗教转证。正顺者，因能克果故。解脱本者，果从因生故。后决二律。名句修多，并是能诠，亦由随顺解脱，故彰果号。十段者，八篇戒条，并前别序，及四重后四随顺法，或可指后略教。修多罗，此翻为经，经训常法，义通三藏，即如戒序称为戒经是也。
以此多证，文虽博现，随相得名，不妨据本，木叉为果。
三中。名虽多别，大约不出教行及果。但果是正名，余并随义，故云不妨等。
三、云毗尼，亦云毗那耶鼻奈耶等，皆是传梵之讹替耳。
毗尼中，初文。且列三名。或云毗尼斯鞞尼迦鼻那耶比泥，并见经、律，故云等也。
自古缀疏，至翻名中，并云胡音为彼，汉译为此。智士立言，义不徒发，如斯释判，沉罔祖宗，全不可也。
次辨胡梵，初科。按祖师内典录，晋道安法师称梵为胡，如彼所破。后世述疏，承彼之风，故有斯滥。智士等者，责其不当也。沉罔者，反屈佛教出于边鄙也。
何者？胡本杂戎之地，梵唯真圣之都。雪山以南，三方距海，周轮九万，厥名大夏。金刚轮者，地之中心，凡圣大王，同居此土。若处边鄙，地为之倾。
次科，定梵国中。初二字征问。胡下，正释，分二。上二句对明胜劣。杂戎者，若取礼记，东夷、西戎、南蛮、北狄；今此通指蕃胡边鄙，人物凶顽，以为戎耳。真圣都者，佛及圣贤弟子，皆出彼故。雪山下，二、别示梵土，初明境广。雪山南者，以山抵北，梵国背山面海，故但云三方。山后北际，亦临大海，今明国境，故所不论。周九万者，通指五印。西域记云：五印度境周九万余里，北广南狭，形如半月，画野区分七十余国。今以总属中梵，故通举之。大国曰夏。金刚下，约事定中。一约轮座定，二约二王所居定。释迦方志云：中天竺国如来成道树下有金刚座，用承佛焉。凡王即轮王，圣王即如来。方志云佛之威神，不生边地，为倾斜故，文意同此。
此方中岳，亦号中华，且据轩辕，局谈中表。故河图云：昆仑东南方五千里，号曰神州，亦称赤县。
显此方中。此有五岳：东岳泰山、南岳衡山、西岳华山、北岳恒山、中岳嵩山。轩辕即古黄帝之号。史记云：居轩辕之丘，故以名焉。有土德之瑞，名黄帝。旧云轩辕以中岳嵩山为此国之中，或云且据轩辕所统为言耳。此说震旦一国言中，若望梵国还成边土，故云且据等。中表，表边也。故下，引证。在山东南，非中明矣。神州者，物理论云地神曰祇。大曰黄地祇，小曰神州，是则神主其地，故得名也。赤县者，或云帝王南面，南方赤故；或云取中心之处，县即境邑之通名。然上所释，并据王者居处为言。今此通解，但是震旦异名，总目一国耳。
尔雅云河出昆仑，述其本也；禹贡云导河积石，传其末也；汉书云张骞寻河至身毒者，通其远途，未穷实也；寻佛经云四河本源，香山所出，分流四海，知始终也。俗云昆仑者，经谓香山，寻今行者，何从雪山？但雪山重沓，丛杂难分，冬夏积雪，路非人往故。郭璞云河源灵府，出于天柱是也。
示河源中，引文有五。
初、引尔雅，释水中文。此穷黄河之源，颇得其实。
二、引禹贡，即尚书中夏书第一篇。导河谓禹王凿山穿地以治水也。积石即山名。孔氏注云：施功发于积石。又注云：积石在金城西南。此乃边国近山，未是河源，故云末也。
三、引汉书，彼云张骞奉使大夏穷河源，十二年方还，武帝封为博望侯。身毒即天竺，或云贤豆，皆音讹也，正云印度。史记：张骞云：身毒在大夏东南，可数千里。然大夏即身毒而云东南，又数千里验知但至彼国之远路，不至身毒宁究河源，故云未穷实也。通，达。途，路也。
四、引佛经。增一、华严诸律并同。四河者，一曰恒伽，二曰辛头，三曰婆叉，四曰私陀波。香山，俱舍云：香醉山，在黑山雪山之北，山南有大池水，名无热恼。纵广正等，面各五十踰缮那，八功德水盈满其中。非得通人，无由能至。池水流出为四河，河流为四海。始出香山，终流四海，故云知始终也。俗下，会名。寻下，明人所罕到。行者指西游之人。何从犹言不至，以香山在雪山之北，雪山尚无由至，则知香山必不可至矣。此明世人但传名而已，即俱舍云非得通人无由能至是也。但下，出不至所以。
五、引郭璞图赞，彼云昆仑三层，号曰天柱，实惟河源，水之灵府。今束为二句，故语小差。
今详诸说，天柱其必地心：心高则四河分注，斯一证也；神州乃昆山东南，明知方维自别，斯二证也；大夏背山面海，神州东南海曲，西北无闻，斯三证也；凡圣大王，治必地心，此方未闻，斯四证也；此土黄帝神游华胥，王邵等解即大夏国，李聃、周穆皆登昆仑，明知超胜，贤圣同往，斯五证也。
研详中，初句通标。下有五证。一准图赞，二、三准河图。西北无闻，言为山所背，不闻彼方地理，故无可叙。第四、第五准上地倾之义。列子云：黄帝梦游华胥国。王邵注云：即天竺也。李聃，即老子也，姓李名耳，字伯阳，或云号聃，为周柱下史。道家记传，皆云西升昆丘而上天矣。。周穆，昭王之子。楼观本记曰：周穆王尚神仙，尝游昆仑，见西王母宴于瑶池。
胡本山北，由来归汉，今属突厥，不隶华胥，何得称为胡语毗尼，汉云灭也？
次示胡国中。初二句指所在。山北谓雪山之北。言归汉者，示有所闻也。汉即对胡通召此国，如唐书云高祖贞观八年，宴突厥使者于两仪殿，即其事也。今下，明所属。方志云：雪山以北，至于北海，地寒宜马，名马主也。其俗凶暴忍杀，毛衣。是突厥国。是知突厥本胡之别国，其后胡皆属焉。隶犹系也，言不系五印。何下结斥。
又汉本姓刘，非今国号，当随代转，何得硁然？欲翻度者，应言梵本毗尼，唐称为律。
三、随世中。汉高祖姓刘名邦，都长安。今国即唐朝神尧皇帝受隋禅改号唐国。言随代者，如古翻译，秦翻为秦言，晋译为晋言等。硁然谓坚守一端，不能通变。欲下，教其法式。梵则定指中天，唐则随于朝代。
问：律中毗尼与律二名不并，是则姚秦已翻为律，岂是唐翻耶？
答：实如来问。今此欲明随代之义，故言唐称。或可虽是秦翻，古多别立，方今准律对译斯名。余如后述。
又应须知梵字之本也。天地初辟，未有人物，色有梵王降生此土。仍传本习，书语于人。是则天语天书唯居大夏，自余胡国所有书语互各不同。此土书本，但图鸟迹；方言雅郑，代别皆异。岂比华胥楷定常古？
四中。初二句劝知。天地下，正示，初明梵字。上二句叙器界初成，色下二句，明有情元始。仍下，显书语纯正。慈恩传云：文字始自劫初，梵王说五百万颂，旧云毗佉论，即声明论。自下，明蕃胡乖互。即如经律传梵讹僻是也。此下，明震旦变异。鸟迹者，明书异也。黄帝时史官苍颉，观鸟迹以成其文；后程邈变篆为隶，即今之字也。方言下，示语异。雅即是正，郑谓不正，即楚夏言音，随方呼召，多所异同也。岂下结异。
余更未尽，非本疏意，故且削略。
显略中。今此正解毗尼之名，寄之辨示，故非疏意。
上来所谈，亦是浮说。但末学者须知本宗，于道乃闲，甚助世法，故为出耳。若复封滞，斯妄何穷？
示意中。上二句指前。浮即游闲。但下，正示。本宗，谓佛教之所出也。望于道观，且曰游闲；若据传通，无宜暗塞。此乃彰佛道之高胜，示教法之源流，指后学之归从，杜异宗之讥诮。苟迷胡梵，实罔祖宗。古今传通，曾未沾述，寄兹略示，委在别文，犹恐疑繁，故此遮耳。若下，遣执。虽是正说，亦不可滞，或可再责，犹执旧者。
古译毗尼皆称为灭，以七毗尼用殄四诤，今以何义翻之为律？律者，法也。从教为名，断割重轻，开遮、持犯，非法不定。故正翻之。
三、翻名义，正翻中，初文，先引古译。盖准母论，彼云毗尼名灭，灭诸恶法故，此即就能以翻。今下，出正翻，初二句征起。以前云唐称为律，故直征其义。次一句训字。从下，释义。断割等者，一一戒下，皆具此义。且如淫戒，入如毛头犯夷，此名重也。半坏多分，方便非道，教他等皆兰，教而不作，三众同吉，此谓轻也。怨逼通境合，即是开也。受乐结重，遮也。离此诸过名持，反此名犯。举此例通一切诸戒及余法聚，则以法为义，皎然可解。对古所译，故云正翻。
俗有九流，法流其一，故世付法皆约刑科。道与俗违，刑名乃异。至于处断，必依恒法。故使律字彳旁兼聿者，为取笔也。处劾决正，非笔不定。笔即法家之象，致唯律翻。
次科。初引示俗法。汉书·艺文志云：全身保国，凡有九流。法流第四，今疏所指。付法，付即与也。约刑科者，按其科条，不妄加减也。道下，会同道俗。上二句示制异。五篇七聚为道刑，古今五刑为俗刑，如后所列。至下二句，明义同。故下，指字体显义。彳，丑亦反，说文云：小步也。象人胫三屈相连。聿取笔者，谓象人之执笔，说文云：秦谓之笔，楚谓之聿，吴谓之律。劾，胡得反，推穷罪人也。法家象者，以法无象，假笔书示以成其形，故释名云。笔，述也，述事而言也。
如增一中七种律也，四分九法，亦有其证。
三中。增一七种律者，即灭诤七毗尼也。彼从华语，足证今译。四分九法者，调达九邪，破佛九正，名十八法，如僧残中具释。律中前后列名不定，第二一种，或云律非律，或言毗尼非毗尼，钞云毗尼及律二名不并是也。
古同为灭，谓功用也。灭诤之能，非律不静，如水灭火，水非名灭。自余云云，或曰称量轻重，或曰遮制流类，皆信意言，无有归据。故律文言，科约篇聚，并有轨辙，同收法义，余复何论？
四中。初斥翻灭。名须克体，不可从用，举喻比例，是非可见。自下，斥余名。且列二家，余应更有。上谓依凭断割，故曰称量；下谓罪聚楷定，故云流类。然此二名，颇近法义，但无所凭，故言意言等。故下，示今有据，初指文。文言，即能诠也。科下，示义。科约篇聚者，示有重轻也。有轨辙者，言其楷定也。同下，结示。上句示今有归，下句贬古无取。
问：律以法训，施造有仪，与余两藏，复有何别？
简滥中。初问意者。以经训法、训常，论亦翻为对法，是则法义皆通三藏，不局律宗，故发是问。
答：不同也。余藏明理，理在虚通，随达一门，皆符道观，五百身因，无非正说，意在去滞，何局文言？律则不尔。轻重开遮，楷模永定；乱常败绩，必据科治。由此而言，法义弥显。
答中。初文，上句通示。余下，别释，先明余藏。言明理者，指教宗也。言虚通者，示理体也。随下，明教门融也。意下，示不滞筌罤也。且理体湛寂，事相森罗。冥心湛寂者，则一以贯之；驻意森罗者，则纤毫不混。经开心地，得意忘言；律示行途，依持在教。三藏设致，大略可知。道观古作贯字。五百身因者，涅槃中五百比丘各说身因，有比丘言无明即是身因，或云无明行识乃至五欲是身因，时诸比丘共往白佛谁是正说，佛言：善哉，一一比丘无非正说。律下，示今律藏。对翻经论，亦有四别。初云律不尔者，唯明事也；言轻重者，非虚通也；楷模定者，教相不滥也；据科治者，案能诠也。乱常谓矫异惑众，败绩谓费事无功。此二，俗中犯者，必加之以罪，今此借用，可配止作。恶行违止为乱常，善事乖作名败绩。或可上约毁犯，随篇结罪；下据处断，违教有过。由下，结显。弥，甚也。
问：律非类通，非律仪也，即戒与善，混然一乱。
转难中。律仪之戒，通遍尘沙，化教十善，随境成行。上言理通事局，律唯据教，明非类通。则所修之行，不殊世善。故问决之，更彰法义。
答：既训于法，各有指南，戒、善两分，何得相混？如彼受缘，条然天别，非法不分。故法又显。
答中。初据义训以简。戒名法行，自异泛善，故云各有等。如下，举受法例显。律仪假缘受得，世善随意自修，故云天别。戒必假受，简别无滥，故言非法等。重前弥显，故云又也。
所以三藏同存梵言，此土本无，不可翻度。律虽义约，刑断全乖。科据有方，片涉相似。故且当译，见意便止。
示对翻中。初文，上通叙三藏。大论翻译，华梵同有，可得正翻；彼有此无，止可义译。三藏名字，通是义翻，故云本无。度即传也。律下，正示今名。文明同异，意如次释。当即是对。
何以知耶？律者，法也，终始有仪，于佛教中，可成此义。故篇聚之设，三世同遵；适化乃殊，性戒常定。俗律不尔，代有沿革。古用肉刑：墨、劓、宫、割、刖。故俗律云刑者，成也，一毁其肉，终身永定，不可复也。今则笞、杖、徒、流、死，用代古法。至于大辟，亦有重轻，轘裂、磔尸、枭首、衅鼓、夷及三族、戮通支党。斯例甚众，未可殚言。至于五刑，比拟常定，通名法也。
征同异中。初征。律下，释。又二，初明佛律。终始有仪，谓轨范一定，无改异故。三世同者，众学中云佛观过去未来诸佛，婆论解云佛结五篇戒，皆观三世等。适化殊者，随宜度物，非一概也。戒常定者，称业制教，无二途也。上云篇聚，则遮性皆同；而下但云性戒，此显遮戒随时，不无少异故。俗下，次显俗律。初二句标异。古下，引释。古刑中。墨谓刻额涅之以墨，劓即截鼻，宫谓男割其势、女幽闭之，割即截耳，刖谓断足。此五通名肉刑。故下，释名，可解。今刑中。笞即鞭刑，杖即大笞，徒即徒役，流则移处，死即绞斩。上通列五刑。至下，别示死刑。大辟音辟，法也。轘裂，上音患，车裂尸也。磔尸谓张尸钉之。枭首，斩首悬之。衅鼓，杀人以血涂鼓。三族，庄子云：父族、母族、妻族。秦法一人有罪，夷及三族。夷戮，并杀也。支党，内外亲属也。斯下，结上沿革，以显全乖。殚，尽也。至下，取古今皆五，以明片涉之义。
问：佛教法定，可用律翻。括究教相，亦有不定。即四重罪，犯如斩首，何故开忏、得秉羯磨？诸部见解，轻重不伦，如何训法，天常永定？
举俗难中。初二句牒前。括下，叙难。初约犯重开忏难。谓断头既死，应当永摈，开忏秉法，还预净僧，岂是常定？二、约诸部异同难。且如四分重犯，前后皆夷；他部无重，同种但吉。既同律藏，轻重天乖，复非永定，余事准说。天道四时行，万物生，不差其候，故曰天常。
答：重罪忏、摈，覆、露两殊，法通开、闭，故有常准。断头喻无圣分，秉法据本戒仪。适机见有重、轻，当部规模不失。即斯量据，非法何耶？
答有二。初六句答前难。忏摈谓露者许忏，覆则灭摈，开制有仪，明非不定。断头无圣，喻体无功；秉法据戒，显体全在。适下二句，答次难。上句明互望不定，下句示各论还定。适机谓佛本设教。见即诸师计情。即下，通结两释，还归上义。
三、对名立教者。
问：三藏得号偏从于律，余二没名，斯有何意？
对名立教，释中，初问。谓前有三名，独标毗尼而入三藏，余二不列，故问以申之。
答：律者，教也，能生行解。以大圣设教，具列行途，五众依资，奉持圆德，故名戒也。依戒克剪，业惑斯亡，名解脱也。是则因、果两行，皆由教生，故偏举教，用摄斯二。若举戒藏，互不相收。又戒是行，于教不显故也。
答中。先叙相生。初二句明毗尼在初。以下，明戒居其次。圆德即目具戒，名出了论。依下，明木叉最后。是则下，正答前问。初明偏从所以。若下，示余二没名之意，有二：一、不相收，行果是别故；二、不显教，二皆所诠故。文且举戒，木叉例说。
问：若如此言，则半月说，应云律藏，何云戒经及木叉耶？
转难中。戒经之语，遍在戒本；木叉之名，标于序首。律既总收，何独不举？
答：如上已解，须通玄意。三藏之说，经远大归。半月常闻，偏被时众；罗列罪目，即警行缘；何得举教，其义舒缓？依承脱缚，举果动心，并是教诠，故通归行。
答中。初二句通示。指如上者，即教兴中。玄，犹深也。三下，正释。初明三藏从教意。谓令久学识其大趣，非同说戒即座警策，故云经远等。半下，正答说戒举二名意，初明举戒意。戒能成行，故云行缘。依下，次明木叉意。戒文举果，亦归警行耳。
问：前序云今演毗尼法，后序云亦善说毗尼，岂非举教？
答：前序标教，以目戒经，后叙如来说广，付嘱流通，则非戒师警励之意。
有人解云：两举因、果，同目于教。今解不尔，圣说不徒，终有远致，岂浮涉也？
指非中。先出古意。彼谓说戒，止是教诠，故以因果皆为目教。今下，显非。意在前答，故但略指。经举因果，警众奉持，意在成行，故云圣说等。浮涉者，谓游闲也。
四分戒本。
四、解今题目，就分为四：部类不同，前后差异，正解名目，泛解诸本翻度所由。
解今题目，标列中。先明部类，乃彰此部之元由。次明前后，为显立题之来意。穷源体意，始可论名。不叙翻传，文从何得。四章次第，大略如斯。
就初，四分何时得名？乃是佛灭度后百年方有。因此须为三门分别：明教本无分，明分之时节，明见解有异。
初门，列章中。百年有者，五部同时，不唯四分，出文殊问经。
初门，明教本无分。
释中，初门。欲明弟子乖竞支分，先叙如来立教本意。
意以适缘授法，悟入为先，何有乖各轻重异见？故论云牟尼大圣主，悉断一切见等。
立教中，初正明。约义详教，故云意以。缘即是机。此明教门轻重，全自机差；佛意常融，宁存异见；月临众水，可以喻焉。故下，引证，未详何论。牟尼此翻寂默，即释尊名。见惑通三界，故云一切见。如来无明究尽，岂有妄见乎？
虽复涅槃四重之法说为偷兰，于五部僧互生是非。又方等云于五部中，学何毗尼。斯但说有，不斥人法。大集方云灭后分五，斯乃悬记，亦非本意。如世父记子，后必分异。
次科。所引诸经明说，并佛在时说有五部，今言本无异见，显然相违，故须引决。初通二经。涅槃中，佛说比丘盗佛物犯偷兰，于五部僧不体佛意，互执轻重。今通言四重，或可盗是四重之一。方等中，语似问辞，捡文未获。斯下，正通，谓上二文但通言有五部，而不指斥人名及所分教。次大集经，委出六部人法执见，故曰方云，如后具引。悬记谓如来在日，记言后分，非教本异。举喻可解。
何以知耶？一者，教主是一，无可对诤；二、百年已来，师资传化；三、时接利机，各体权实，虽闻异制，不相是非。故但通为八十诵律大毗尼藏。
证成中。初句征起。次列三义。上二约主，后一就机。五师虽异，皆是蹑迹相承，此亦主一义也。体权实者，知佛权方引入实道。既知所归，则于方便无所乖诤，故云虽闻等。义钞云：彼各自念：良由我等根器不同，致令圣制轻重异耳。故但下，结成。非唯佛世，灭后百年，尚无乖异。八十诵者，即根本部。波离结集，一夏九旬，八十番诵，故以为号。
二、明分相者，其相有四。
一者，二部。如四分中，初结集时，选五百人，余不在数，名为大众。如文殊问经根本二部，谓上座部及大众部。如西域传：二部所集，各有石窟，其所仍存。现今中梵二部俱盛。
次时节中，二部。所出有四。初、即本律五百结集文。初五百人即上座部，迦叶所选耆年无学，故名上座。余不在数，即拣出之者，自兴结集，人不计数，故以为名。二、文殊问经，下文自引。三、西域传，隋朝彦琮撰。彼云：竹林精舍西南六里许，南山阴大竹林中大石室，是大迦叶结集处。又西行二十余里，是诸无学结集处。文指二处明有二部。四、约传闻以证。
二者，五部。
若据缘本，其流上座，何以知耶？大迦叶波初秉宗教，将事集法，简练通德故。五百无学，智论千人，并是释门达化之士，故号斯侣名为上座。如律中说：结后召众重述前法。时大众曰：佛是智人，立法须定，何得开制？迦叶告曰：由是智人，制已更开，开已还制。自非达化，何以明斯？故得任持三藏御世。如部执解，于佛灭后夏竟涅槃。大悲、智论咸陈灭相。如付法藏传说，付法与阿难等。
次明五部。先叙异世五师者，欲显派分有所因故。初师中，初二句示本部。何下，明缘相。又四，初叙选众。摩诃迦叶波，此云大饮光氏。秉即是持。通谓六通，德即学行。智论千人者，示不同故。言达化者，体佛意故。如下，次引缘释上达化。虽叹迦叶，意通大众。即五百结集中，迦叶结集三藏毕，有长老富那奢，与五百比丘，至王舍城诘问，迦叶再条所集一一答之，故云结后等。时大众者，即富那奢问俭开八事，迦叶答以丰时还制，乃发是问。自非等语，结叹智能。任持谓力行正教，御世谓摄化群生。如部执下，三、示灭相，即十八部执论。佛灭夏竟涅槃者，准义钞，五师住世各二十年，此即所见不同也。大悲经，彼云迦叶入涅槃时而作誓曰：愿我灭后，以神力加，令身衣不变，诸根亦然，乃至弥勒出世，令我见彼共作三会，乃至弥勒将所度众皆到其所。众念迦叶身卑，遂踊身虚空而作神变，现为大形充满世界。众见神力，除去骄慢，成阿罗汉。尊者以己身火阇维其身等，智论大同。如付下，四、明传法。彼明迦叶结集三藏弘持法已，寻礼佛四塔，次入娑伽罗宫礼佛牙塔。忉利天礼佛发已，往别阇王。遇王昼寝，告阍者毕，向鸡足山。王与阿难追之，山自开辟，迦叶在中，全身不散。王哭投地积香欲焚，阿难曰：迦叶以定力持身，待于弥勒，不可阇维。王遂回驾，其山复合。先以法付阿难等。
二师阿难，受法化世。如付法藏传，恒水中流而取灭度，分身四分，广相如彼。
第二阿难。指彼传者，彼明阿难闻竹林比丘诵法句偈云：若人生百岁，不见水老鹤，不如生一日，而得睹见之。阿难惨然云：此非佛偈。佛偈云：若人生百岁，不解生灭法，不如生一日，而得解了之。阿难还闻诵于前偈，叹曰：我于世无用。遂别阇王，亦值王寝，即渡恒河。王觉追之，半河方及。王请住世，阿难默然。复度雪山五百仙人已。河变金地，即于此处入风奋迅三昧。分身四分：一与阇王，二与毗舍离王，三与娑竭龙王，四与帝释。四处建塔。先以法付商那。
三师末田提，四师商那和修，并是阿难亲承资奉。阿难将灭，以法通付二人。田提道洽罽宾，和修化在中国，是则同时分地而王也。
三四二师中。先列示二名。末田提，提或为地，或云摩田底迦，此翻金地，即恒河中度五百仙人，余皆先入灭，唯末田地被留传法，往化罽宾国。商那和修，亦云舍那婆斯，此云胎衣，曾施辟支佛衣，五百世与衣俱生故。因至毱多所，坐其床。弟子不识，起慢。乃举手空中，便下香乳如高山泉流。乃至次现五百法门，毱多皆不识。自言：我得七万七千本生诸经，八万毗尼，八万毗昙，汝皆不识。我若去者，法门随去。诸弟子始知神异，悉得罗汉。法付毱多。并下，次正叙传法。洽犹遍也。罽宾即迦湿弥罗国，梵音之异。此二并出阿难门下，布化同时，故文合叙。
五师优波毱多，和修所度，缘如智度，声振遐迩，时人号为无相好佛。
第五师。优波，或云邬波毱多，或言掘多，此云近护。缘指智论，广在传文。所度夫妇得四果者，乃下一筹，筹长四寸，满丈六石室。人谓化行与佛无殊，但无三十二相，故以为号。
前之五师，蹑迹传化，体权通道，故不分教。
示不分中。上二句指前，下二句结叹。师资相承，谓之蹑迹。若据末地、商那，乃是横分并化。但由各王一处，且言异世。若取传法，唯是商那。据理但有二十三师，付法藏传委释缘相，须者捡看。体权者，达教所由生也；通道者，知教有所归也。
二者，同世五师。时既浇漓，情见互起；虽通小圣，不无利钝。毱多受法，渐劣于师；和修举手，莫委定相。致使此五皆资心见，何得开通？纵而不问，遂分五部。
同世中。初文先叙时浇。由诸无学理解无殊，事见尚异，故云虽通等。毱下，正明分派，又二。初叙师道劣。即付法传云：和修现定，毱多不识。修云：吾师阿难得定，我不能知；我得定，汝不能知。等，故云渐劣。致下，次明弟子乖竞。资犹生也。纵不问者，或师任弟子而不为决，或弟子自任而不启问。文通两释，随意采之。
如涅槃说：由此异想，朋党相援，互相诤讼，皆悉悟道。又大集文云：五部虽各别，不妨诸佛法界涅槃。
次文。两经并约开会之意。涅槃，异想即是心见。援即训助。教行虽殊，理果不别，故云悉悟等。大集涅槃而言诸佛者，简二乘故；言法界者，简偏真故。虽履权乘，无非会大，涅槃一相，趣入万途，故云不妨。
三、明十八部。
如古三藏流传云：五部初分二百年后。何者是耶？萨婆多中分出四部，迦叶遗分出二部，弥沙塞中分出一部。四百年后，僧祇部中分出六部。唯昙无德部始终不分。
十八部中。初三藏传者，出首师疏。前明二百年于三部中分十二部，后明四百年僧祇始分，共为十八部。初云五部者，通举全数也。望后僧祇，故曰初分。萨婆多中出婆差部，婆差中又出三部：一、法上，二名贤胄，三名六城。迦叶遗出二者：一、僧伽提，二、浅摩提。弥沙出一者，名中间见。僧祇出六：一、遗迹，二、弥沙，三、施设，四、毗陀，五、施罗，六、上施罗。四分不分，文据在此。已上本末共十八部。此中无婆粗，仍以僧祇在五部数。故使古师以僧祇当婆粗。如疏后破。
又如文殊问经下卷分别部品云：根本二部，从大乘出。摩诃僧祇部，分别说有七。二者体毗履，分别有十一。十八及本二，皆从大乘出，无是亦无非，我说未来起。广如彼经，名相住处，不复引也。
文殊问经，初标示。根本下引经文，初二句引长行，明二部所出。从大乘者，于一实道施方便故。彼云：文殊师利！根本二部从大乘出，从般若波罗蜜出。摩诃下，次引偈，示十八部所出。文有二偈，初一偈示派别。摩诃僧祇，此云大众，老少同集故。体毗履，此云老宿，唯老宿人共出故。次一偈显所出。从大乘者，以末从本，无别异故。无是非者，经云：佛告文殊师利：未来我弟子有二十部，能令诸法住。二十部者，并得四果。三藏平等，无下中上。譬如海水味无有异，如人有二十子。真实如来所说。悬记灭后，故云未来起。广如下，彼云僧祇出七者：一、执一语言，二、出世间语言，三、高拘黎柯，四、多闻，五、只底舸，六、东山，七、北山。体毗履出十一者：一、一切语言，二、雪山，三、犊子，四、法胜，五、贤，六、一切所贵，七、芿，八、大不可弃，九、法护，十、迦叶毗，十一、修妬路。名相住处者，如注可见。
又如十八部执论，真谛所翻，随出本疏三十余纸，一百一十六年后方出异执。极广其致，闲暇可看。
部执论。真谛，陈时翻经三藏。所指本疏，其文已亡。唐玄奘重翻，名宗轮论。论云一百年后十六年，有大国名波咤梨弗多罗，王名阿输柯，王阎浮提。如是时中，大众破散等。下文指广，今为略引。彼云：初从大众部出七部：一、一说，二、出世说，三、灰山住，四、得多闻，五、分别说，六、支提山，七、北山。二从上座部出十一：一、说一切有，二、雪山住，三、可住子弟子，四、法上，五、贤乘，六、正量，七、密林住，八、正地，九、法护，十、善岁，十一、说度。
四者，五百部。智论云佛灭度后，五百异部闻毕竟空，如刀伤心等。
五百部。智论但有通数，不出人法名字。彼具云：佛法过五百岁后，各各分别，有五百部。乃至坚著语言，闻说般若毕竟空，如刀伤心。
问：上列四种异执不同。既是一化所宗，俱会圣道，何得更执？岂曰达人？
问中。初二句牒前。既下，立难。一化宗者，师禀同故。俱会道者，所证一故。更字平呼，互也。
答：理本一也，悟有浅深，由机涉明昧，计有利钝。故入观也，人法俱亡，及其出也，不无缘习。教约相动，随义以张；道据正理，分通会契。
答中二。初约理解正答。理本一者，答上会圣。悟有浅深下，答上更执。故下，约观行证成。人谓体析所观，法即反照能观。病除药去，故云俱亡。缘习谓心缘旧习。入观照理，理空故同；缘习随事，事有故异。教下，申教道所以。教约相者，有所示故。动犹兴也。相必有别，不可一致，故随义张。正理即真空。离相无二，随门得入，故云分通。
故无量义云：法水一也，江河井池分其异耳。初说四谛，本为声闻，八万诸天，发大道意。用斯文证，何得怀疑？
引证中。法水喻理一，江河喻机差。初说等者，经中显示一异之相。彼续云次说方等、摩诃般若、华严海空，而百千比丘，无量人天，得须陀洹，乃至辟支等。八万，经作八亿。
三、明见解。
明见解中。次列六师，并大集文。
大集云：梦㲲一段，后分为五。
佛告长者：我灭度后，有诸弟子，颠倒解义，及以说法，覆隐法藏，名昙摩毱多。此云法正，律名四分。凡解行法，先果后因。此就化仪，说相明显，故倒解之。如四谛法，苦初道后，覆彼常途，因先义也。
初师中。初通叙诸计。颠倒下，正示初师。初总叙见解、人、法、名号。倒解约自见，倒说约化他。凡下，别释见解，初二句标示。且举果因，余皆类此。此下，正释。谓是此师化物仪式。先示果相，后推其因。苦集世间果因，灭道出世果因。若从次第，合云集苦道灭。欲使知苦断集，为灭修道，先解后修，教行易识。若据四谛，本是佛说，而言昙摩者，佛作倒说，本为随宜，昙摩计此，用为常度故也。由倒解故，即是覆隐。
二、彼经云：受有三世及以内外，善能论议，破坏外道说一切性悉得受戒，凡所难问，善能答对，名萨婆谛婆。此云有也，法名十诵。然异道所计诛恶人畜、道路女人陵皆无罪，此部难言：但杀得罪，何简善恶？戒出离因，要身器净，非一切性悉得受故。
次师中。先明见等，亦同上科。受即执计。三世约竖论。内外就横说，通收三界系法。该上三世，五尘四大，并有内外，即情非情二种世间。彼计诸法名字是空，法体皆实。然下，别释见解。引破外计，释上善能论议等。初破淫、杀拣境。外云：人畜善者，杀则有罪；居家妇女，陵方有过。此下，难破，但破杀义，淫戒类准。戒下，次破受戒不简。彼计有情皆可受戒，杂报净秽，俱无所择。前文已出外计，故此直破。
三者，经云：说无有我及以受者，转诸烦恼犹如死尸，名迦叶毗。此云重空观，法名解脱。此有戒本，相同五分。
第三中。我即所计倒本，受是能执妄情。凡谓实有，遂生执著；我既本无，执将何附？下翻重空，义在此也。转诸烦恼者，显观功深，断证易故，三界见思，故云诸也。是可厌弃，故如死尸。法名解脱，良由于此。下示戒本，广律未传。
四者，经云：不作地相，水火风相，虚空识相，名弥沙塞。此云不著有无观，法名五分。
第四中。经举六大，摄尽世间色心等法。上四大通内外色法，识即心法，虚空即非二法。不作六相者，不著有也；存此六故，不著无也。下翻人名，正从此义。
五者，皆说有我，不说空相，犹如小儿，名婆粗富罗。此云著有行，不传其法。
第五中。彼计有我，遍该五蕴等法，故云皆说。智非深远，故喻小儿。
问：此与外道何别？
答：外道妄谓蕴中别有神我。此约观行，推析我蕴非一非异，知是虚妄，计妄为有，可得悟道，故不同也。
问：此与第二师所见何异？
答：引前比校，其异可见。
已上五师，得名有三：初从解为名，下云明慧卓朗，除邪倒故；二从计得名；后三从观行为名。又小乘宗计不出四门：初是空门，二、五即有门，第三双亦，四即双非。或可总归二宗：一、四皆空宗，二、三、五并有宗。
又云：广博遍览五部经典，是故名曰摩诃僧祇。此云大众，此有其律。
六、僧祇中。不偏一见，摄机斯足，故云广博。悬观五计，集法无遗，故云遍览。
问：古师多谓僧祇本律即婆粗富罗所执，今如何分？
答：非敢苟分，大集明异。若合婆粗，文不应云遍览五部。
初问中。古师谓者，如前已示。答中，初示所据。若下，显古违文。
问：二部、五部同是后分，如何经赞唯在五部？
答：二部是本，义通五见，不虑后疑。五部支生，各怀异相，多起诤竞，恐不传持，故偏牒五不妨法界。
次问。经中但云五部虽异，不妨诸佛法界涅槃，不言僧祇，故有此问。据经止有僧祇，而言二部者，欲显本部亦分，经中合赞故也。答中。上明本部不须意，下示五部须意。
问：如上所列，五部在初，僧祇应后，以遍览故。
今解云：僧祇实先，灭后便有，以广博故，通含五意，故是总也。如上经说。
第三问。以僧祇根本，理合在前，而经云遍览，则显居后，故须通之。答中。古师执前三藏所传，以僧祇为五部，恐据遍览之语谓是后分，故须问决。此中不叙，故直标今解。初示次第。既云广博，显是根本。通含总摄，故是遍览。
二、明前后者。
问：本文佛世所出，四分灭后方生，如何回互，致斯目也？
前后中。叙问有二。据文但问现未回互，约义更兼师资颠倒。
答：元佛制教，但云戒本，通被众计，名滥彼此，故别标四分，用约余部。
答中。以戒本名通，须用别目，简别今宗。
问：如向所解，但先戒本，后自取分，故倒乖仪，义亦不可。
难中。意谓必云戒本四分，自可拣故。
答：开卷识宗，故须先示；戒本名通，义须后列。
答意可解。
有解者云：欲知戒本是何部律，故须题目，是四分律家之戒本也。有斯异故，标题不同。
他解。意取戒本出于广部，故以部名标首，简别余律。
三、正释名目。
言四分者，显宗目也。
三正释名。法题，别目中，初文。显宗目者，五部、十八，并有戒律，由此别知是今宗故。
佛灭百年，兴斯名教。相传云：于上座部搜括博要，契同己见者集为一部。四度传文，尽所诠相，故云四分。
广释中，初科。上二句明时代，准文殊问经也。相传下，示所出。四下，显名义。
问：他文皆言律藏残缺，今云尽诠相者？
答：二意通之：一据自宗已尽，二梵本元备，传度致缺，如业疏云于阗有本，约可百卷是也。
此据说之所至，非义判也。故二十犍度离分三分，可是义开耶？
次科。恐谓同世章疏科释为四，故此遮之。由结集时，随至一节未终而罢，如是四番，一部方毕，故云此据等也。故下，引据。律中二十犍度，受戒、说戒二犍度，在第二分尼律后；安居下十六犍度，自为第三分；房舍、杂法二犍度，在第四分初。据此散落，无有分齐，验非义判，故云可是等。
又如本结未分，为八十诵，一夏之功也。五分、十诵，其例众矣。
举例中。初根本部，波离一夏诵出，逐座为目，诵数仍多。五、十二律，亦据说所至处，皆约诵数为名，足成今例。
言戒本者，显教体也。
通目中。初云教体者，戒即所诠体，本乃能诠体。
戒者，禁也，警也，即众行之所因；本者，根也，从也，能生成于道务，此戒为道本也。又云戒为行本，世出世行并依承之。又云戒为教本，一部广律，止解戒行之文，计应名律本，今举行目教也。又云戒为说本，在座诫劝，有所依承，文云半月说，戒经中来也，岂不以所说为传者之本也？又云听者以说为本，耳听心纳，寻说生行。如是广之。
广释中。五义：前二约所诠法，后三就能诠文。初义以因望果，故言道本；次义唯就因论，故云行本；三约能诠对所诠；四即能说望所说；五即能听望能说。对文可见。如下结指。
出昙无德部律。
出昙无德部律者，举其人也。
前列四分，乃异他本。虽且分目，不无相滥，故重举人，永除疑执。
次释人号。标意中。不无相滥者，犹虑他宗亦以四分为目故。
梵音昙无德昙摩德与毱多，传有讹僻。唐言度之，同云法正，谓法正律主，明慧卓朗，除邪倒也。又言法护者，能兴建正法，不坠于时，即十八部中法护部是也。又言法镜者，能照达万法也。
翻名中。初列梵号。唐下，翻华言，三释如文。总诸梵号，故曰同云。次指十八部者，即上座部中第九部也。或云法藏法密，随义不同。
古人依大集中倒解义翻，此述其见，非翻名也。
点古中。彼按经中颠倒解义，用翻彼名，故须指破。
四、解诸部东传所由。
四、解诸部中。正示今宗，因出他部，正显戒本，因叙广律。
此门据行，微似赊迟，而于教本，最是急要。若不标举，疑伪假生。戒行所诠，无宜不晓。纵是佛说，犹有宪章，况非究竟，岂妄承奉？读者得意，不用计文。今后所列，时代为次。
叙意中，四。初叙缓急。赊迟，犹缓慢也。在行虽缓，于教则急。若不下，次显须知。古藏录中，或无翻传朝代人名，则入疑伪二录，意谓不示翻传，将令后世谓非正译。情由此起，故曰假生。教本诠行，行依教立，教源不晓，行亦浮滥，故云戒行等。纵下，举况。宪章，即律广文。虽并佛说，不无繁演，虽非究竟，义须承奉。读下，属付。今下，标举。
自汉明夜梦之始，迦竺传法已来，草创镃基，未遑具体，众分道俗，无受归戒。年过二百，至魏齐帝嘉平年中，有天竺沙门昙摩迦罗，魏言法时，出僧祇戒心，方立大僧羯磨受戒。至高贵乡公正元元年，有安息国沙门昙谛，出昙无德部羯磨。斯二部初在洛阳，是谓戒律之先也。余如钞说。
列示中。初文先叙本缘。汉明即后汉第二主明帝。永平五年，夜梦金人项有光明，飞行而至，旦问群臣，奏言西竺佛法将流此土，乃遣使往迎也。迦即迦叶摩腾，竺即竺法兰，并中天竺人。同契游化，赍白㲲像及梵夹经至月支，与汉使相遇，同归汉地。草创言其初始，镃基取其未备。镃即耒耜，治田具也；基即田地。众分道俗，释上草创；无受归戒，释上未遑。年下，正叙二部之始。初明僧祇。魏即曹魏，齐帝当第四主。迦罗或云柯罗。戒心即戒本，居中统要，故喻心焉。若据迦罗行受，初依四分羯磨，出僧祇戒心，是则兼通二律。但出羯磨在于昙谛，故以四分推于谛耳。至下，次明四分。高贵乡公即魏第五主废帝之号。昙谛未详华语，传云亦善律学，正元中来游洛阳，出四分羯磨。迦罗传云请胡僧出羯磨者，即指谛也。准知迦罗行受，昙谛译文。若据藏中，有僧铠羯磨，曹魏时翻，但时不见用，故所不明。斯下，结示二部。僧祇始有戒心，四分但传羯磨，未有广律。洛阳即今西京。下指事钞，见释相篇。
十诵律者，有天竺僧弗若多罗，秦言功德华，以秦弘始六年诵出本文，什公为译，三分获二，遇患而卒。晋庐山沙门释慧远致书罗什，令续其翻。时有西域僧昙摩流支，秦言法乐，什与通译，方讫其部。俄属什化，未获删定。至弘始八年，西域僧卑摩罗叉，晋言无垢眼，游至寿春石涧寺，又续出受法，名为善诵，部文都讫。但其文繁重，颇怀疏质，故什公临终恨言遗世。
十诵。凡经三译，一部方全。先明初译。多罗，罽宾国人，姚秦时至此土。弘始六年十月七日，秦主请诵出梵本，什公译之。未终，多罗奄逝，故言遇患卒也。晋下，次明续翻。远师栖止庐岳三十余年，传中多有同名，故以处简之。远闻多罗入灭，常慨未备，及流支入秦，乃遣弟子昙邕致书请什公更出余分。罗什具云鸠摩罗什，此云童寿，天竺人，弘始三年至长安，秦主礼为国师，广有翻译，盛行于世。流支，西域人，以律学驰名。弘始七年至此土，远亦遣书辟请，遂与什共译。部文已毕，成五十七卷。至下，三、明后翻。卑摩，罽宾国人，先在龟兹，弘阐律藏，后至长安，与什相遇，乃讲十诵，又出善诵四卷，共上成六十一卷。寿春，长安坊名。石涧乃坊中寺号。但下，示翻传文体。什公恨言者，临终告众曰：自以昧暗，谬充传译，凡所出经论三百余卷。唯十诵一部，未及芟夷，在其本旨，必无差也。
四分律者，罽宾沙门佛陀耶舍，秦言觉明，以弘始十二年诵出本文，凉州沙门竺佛念译，释道含笔受，与长含同翻。其人乐广，故文辞颇富。
四分中。耶舍，罽宾人，后游化至姑臧，什师劝秦主迎之。及至长安，别立新省于逍遥园，四事丰待，并皆不受，时至分卫一食而已。为人髭赤，善解婆沙，时人号为赤髭毗婆沙。十二年共竺佛念译四分律、长阿含经。十五年解座，寻返西国。竺佛念，凉朝人，内外该博，当时译场，咸所推许。道含，传云亦学解有功，生年姓氏，莫得而知。译谓以华翻梵，笔受即录语成文。其人者，虽三人共翻，而文推笔受。本四十五卷，今为六十卷。
僧祇律者，有平阳沙门释法显，远游大夏，具写本文，赍还晋地。以安帝义熙十四年，就迦维那国僧佛陀跋陀罗，晋言觉贤，于杨都道场寺，与华严同译。故要约精美，不负传通。
僧祇。法显，平阳人，东晋隆安中，往西国求经律。至中天竺，得僧祇律、泥洹等经。凡三年学胡书胡语，躬写还晋地。安帝即东晋第十主。迦维那，即中印国名。跋陀以禅律驰名，附舶泛海，至长安，抵杨都，与法业、慧严译华严经。显获梵本，就请同译，成四十卷。
五分律者，梵本法显持来，有罽宾僧佛陀什，宋云觉寿，以景平元年，于杨州龙光寺译，沙门释道生、慧严等笔受。故四部之文，无越斯律，名不虚称，见重于今。但弘通盖寡，可用长叹！
五分，亦法显持还，未译而亡。京邑诸僧闻陀什善通此律，故请出之。陀什宋景平元年至杨州，即此年与于阗僧智胜共译。生、严二师，并罗什弟子。故下，示文。上四句推胜，下二句伤叹。此方四律，独五分罕传，故云弘通寡也。
自上已来，略于文前开示标相。今次就文，义张三位。
结前中。标相者，标即教诠，相即前四章总别门中所明之义。今下，标后。
初从稽首礼诸佛下一段偈，明法正无学，将传行教，光被于时。但为末代钝机，情多狡诈，谓是别怀，未能师奉；故先归敬，叹戒功能，劝以奉行，名广略二教总序。兴致已彰，正宗宜显，故次第二，从和合僧集下至当于中学来，名广略二教别序、正、流通，盛开持犯诸通塞行。别行已成，众德圆满，后当流演，显无穷之相，是以第三明人能护戒下，总举两教劝修弘益。
总判中，初明序分。狡，猾。诈，谄。谓多猜疑，无淳信也。别怀者，下释归意云：谓妄意言，不承宗绪。故先归敬者，即初一偈。叹戒功者，即次一偈。劝奉行者，即欲除下诸偈也。正宗中，广、略二教各有序、正、流通，故云别也。合此二教，总为正宗。序与流通皆言总者，并望二教各有三分为言。通塞即开遮。持犯开遮，通该广、略，总收诸戒。流通中，云别行者，蹑前正宗广略不同，又二教中行相各异故。遵奉二教，道业内著，美望外彰，故云众德满也。
就前二序，三种分别：一、名；二、意；三、前后也。
就初名分，有四种异。
约人异：前偈法正所撰；和合已下，如来布教。
对时异：前偈未来百年；正序如来初化。
总别异：前偈法正一宗；和合通五百部。
就义异：前是劝信；后是所传发起序也。
序分，初科，立名中。四异皆云名者：一、法正、如来，从人名也；二、未来、现在，对时名也；三、前别、后总，就宗名也；第四例同诸经，名义可解。
二、建意不同。若据当时敷化，各唯一意。如来正序，不虑不行，何有劝信？止是发起之由。
不妨劝信叙已集结，义兼发起。据后引成，非是臆说，是则发起亦通劝信。
建意中。初明别意。文中但叙佛不须劝，则显法正不劳发起，以教兴佛世，正但传弘，止须加劝。此彰二序各专一意。
不妨下，次示互通。前叙结集，意发正宗；后引佛序，意在证信。言引成者，谓引佛序成正宗故。
三、明前后者。
问：发起之序，兴在于前，今何后列？
答：若致在初，有两非便：一、彰广序隔于正宗，不相邻接，发起非便；二、彰劝信本意不具，谓唯劝宗，不劝广序。今总居先，二种都便，反上解取。
前后中。约时不次非理为问。答中，两非便者，初据发起非便，后即劝信非便。反上解者，一彰不隔，二得皆劝，故云都便。
就初序文，分为四节。
前有半偈，明将演正法，浊世障多，恐有留难，故归敬三宝，禀承加护；
二有半偈，归敬本意，令法久住；
三、戒如海下九偈，广列戒之体相，呈露时心，劝以奉持；
四、世间下，明教行摄持、功不虚义。
四节判中，总分。偈文，四句为一偈，二句为半偈，一句但云句耳。自下分文皆尔。
稽首礼诸佛，及法比丘僧。
就初文中，义文分二：初释三宝，后解归意。
且夫三宝，三缘不同。初名义者，自可如常，不学不知，故须略引。
初半偈，略示中。初科为二。初示境别，缘，即境也。初下，次叙名义，显今须释。
言佛者，梵云佛陀，或云浮陀佛驮步他浮图浮头，盖传音之讹耳。此无其人，以义翻之，名为觉者。具二义故：言觉察者，对烦恼障，四住如贼，唯圣觉知；言觉悟者，对所知障，无明如睡，唯圣独悟。无明有二：一、迷事无明，善觉三趣；二、迷理无明，觉法实性。通而独悟，并名为觉。
释佛为二，初翻名。梵名有七，或云没陀，或下加耶字。具下，次释义。觉察义中，烦恼障不出十使，总为见思。三界见惑，粗故易断，合为一住；三界思惑，微细难破，离之为三：故为四住。此障凡夫不觉，二乘同断。觉悟义中，无明一住，通号无明，别分事理。初、迷事者，障俗谛故。世出世法，唯佛通达，名如量智，故能开觉一切众生。故云三趣，谓人、非人、畜，总收六道，并是所觉，此谓觉他也。二、迷理者，障真谛故。法性真理，唯佛尽证，境智相冥，名如理智，此即自觉也。然此二觉，二乘不觉，菩萨分觉。后二句总结。通而独悟，唯局果人，此即觉行满足也。佛地论云：具一切智、一切种智，离烦恼障及所知障。于一切法，一切种相，能自开觉，亦能开觉一切有情，如睡梦觉，如莲花开。故名为佛。更欲委辨，非宗且略。
所言法者，此土方言，大夏梵音即云达磨，或云昙无昙摩之异传耳，未解声明，故言多僻。
法有二义：一、自体解法，如三聚等；二、轨模解法。今据后义。至圣演教，意在成行。如车从辙，如器从模，法非目睹，以喻成也。又如行必从道，道不从人。道即行之所依法式，无越此也。
释法中。初示华梵。西国有声明论，辨定语音讹正。今指翻传之人，未善彼论，故所出不同。法下，释义。初、言三聚者，一、色，二、心，三、非色非心。此三体性差别，不相混滥，故云自体。次义如文自显。初标示，至下，喻释。又二：初、约车器喻，二、取道路喻，释成轨模义也。并上二句立喻，下二句对合。
僧者天音，具云僧伽。此无其人，以相翻之，号为众也。或有旧解，言和合众，即体相为名。言斯等人同具六和，四人非一，崇成众法故也。然诸经中，但单众翻，不兼体说。广如羯磨疏解。
释僧中。初翻名。单就相翻，是今正译。或下，出古解。初翻名，和合是体，众即是相。言下，释义。具六和者，释上体也；四人者，释上相也；成众法者，办一切羯磨也。然下，指归正义。羯磨疏中但取众翻，广有废立，不复繁引。
此三益世，近拔三有，远清二死。希世独达，可重名宝。
故宝性论喻分六义：
一、希有义，世宝贫穷所无，三宝薄福不遇；
二、离垢义，世宝体无瑕秽，三宝绝离诸漏；
三、势力义，世宝除贫去毒，三宝六通难思；
四、庄严义，世宝严身令好，三宝能严法身；
五、最胜义，世宝诸物中胜，三宝诸有无上；
六、不改义，世宝炼磨不变，三宝八法不动。
上虽六解，同举喻成，核其宝字，同训珍美，如常所引。
通名中，二。初约义略释。上三句显益。近远二字，必对因果。二死者，一曰分段，三乘共亡；二曰变易，唯佛永尽。希下一句结名。希世者，世间无故。独达者，超诸有故。故下，引文广释。
今用四种三宝，对此六义。
初义通四。住持，无信不遇；化相，无缘不遇，舍卫三亿，可以明之；理体局圣，凡愚不遇；一体，二乘不遇。
第二义中，唯约理宝。归敬仪云：住持三宝，体是有为，具足漏染。又云：化相体是无常，四相所迁，灭过千载，但可追远，用增翘敬。据后一体，在迷随染。故此三种，皆无此义。
第三喻中，六通在人，唯对化相。神境、他心、天眼、天耳、宿命、漏尽，六皆明彻，总号为通。毒谓苦恼，下云宝能现除贫苦，与此颇同。
第四通四。住持、化相，能发信仰；理体、一体，可以修证：皆是严身。
第五亦通四。余三易解。住持佛法，虽是世物，莫不表示法身功用无极。仪云：金木石土，体是非情，以造像故，敬毁之人，自获罪福。故知此宝，得名无上。法亦准同。剃染之僧，为世福田，人天中胜。破戒恶行，犹过外俗，况余持奉，其胜可知。
第六唯局理宝。仪云：此之三宝，常住于世，不为世法之所陵慢。一体虽常，然就迷边，随缘流变；余二无常，非所论矣。八法者，智论云：衰利毁誉，称讥苦乐，四违四顺，能动物情，名为八风。理宝人法，皆是出世无漏圣道，不为八法之所动故。
上下，总结。
就三宝中，重分四别：
一、举众相；二、明本末；三、分次第；四、叙功用。
重分中。前但释名，名通四位，故开义门，料简显别，故云重也。
初众相中，有四种三宝。
一、理体者，如五分法身为佛宝，灭理无为是法宝，声闻学、无学功德是僧宝。
二、化相者，如释迦道王三千为佛宝，演布谛教为法宝，拘邻等五为僧宝。
三、住持者，形像塔庙为佛宝，纸素所传为法宝，戒法仪相为僧宝。
四、一体者，如常所论，唯约心体，义分三相，如涅槃说三宝同性等。
众相中。他宗皆阙理宝，四位分别，独出今疏。
初明理宝，文出多论。五分者，戒、定、慧，从因受名，解脱、解脱知见，从果彰号。由慧断惑，惑无之处，名解脱。出缠破障，反照观心，名解脱知见。灭理，四谛、灭谛、涅槃。学、无学者，初果已去，同见真谛，名理和僧。然此理宝，亦即同体，但望佛、僧证理边为别。故多论云：佛亦是法，法亦是佛，僧亦是法。止是一法，相有差别，故分三宝。
化相中。三千者，所化之境。谛教即四谛，法门虽多，而以首者言之。又四谛统摄凡圣因果，大小教门，广略异宜，无出此四。拘邻此云本际，即鹿苑中初度五人：首曰拘邻，即憍陈如也，二曰頞陛，三曰跋提，四曰十力迦叶，五曰摩诃拘利。
住持中。戒法是僧体。仪相即削染也。
一体中。如常论者，即指经论之宗。三相如后自委。
二、明本末者。
四种之中，初理为本，余三从相，故为末也。如毁佛出血，据相无罪，化佛无心，非情无恼也；以损法身所依，故结重逆。法僧损益，本末例然。故大集云若打破戒、无戒比丘，罪重出万亿佛身血者，岂不以形服出世，为圣道标，若加轻毁，则三宝通坏故也。
二、明本末。总明中。初正示。如下，举事以显，先明佛宝。此明化相，以理为本，化相应身，故云化佛。多论：问：何以出色身血，得逆罪耶？答：以色身是法身器故，法身所依故。法下，例余二宝。如破法轮，正望真谛无证入故；如杀罗汉，亦望证理，福田极故。是则化相，皆望理宝以论罪福。故下，别证僧宝，即约住持以证化相。初引经文，破戒无戒，打业极重，故知不取仪相论僧。岂下，推经意。形服是住持僧。圣道即理宝僧。住持佛、法，由僧弘显，是故毁僧则兼佛、法，故云通坏。又智论云：如泥铜等，体是无记，非感罪福，以成法身相，随前敬慢有罪福也。一体在迷，迷从理起，悟还复理，本末可知。
问：就当四相，亦有本末否？
问答中。上是四位对论，今欲随位各说，故此请问。
答：诸家都隐，今试举之。此由常怀，何得不识？且如住持三宝，图写佛形，峙然端拱，为佛宝之本也；自余贤圣、八部周列，为佛宝之末也。故殿宇廊庙，神鬼禽兽，斯非宝尚，何得福生？但是庄严至圣，同崇尊德，所以若作若损，皆望本缘。法、僧住持，非无本末，例上说也。
答中。初示意，且下，正明。峙即高耸之貌。贤圣即三乘弟子，八部即经中天龙夜叉等。本缘即佛。法僧例上者，法以经卷为本，函帙等物为末。僧以具戒为本，常住受用为末。
问：住持可尔，余三如何？
答：文虽不明，随义可说。
化相佛、僧，亦取受用，以分本末。法中四谛，苦、集是所破，道是能显，此三皆末；灭理所显，名之为本。
理宝中，五分事身应末，所证理身是本。法者，能诠之教，假名字说，为末；所显之理，体绝名言，是本。僧者，学人为末，无学是本。又学人未尽烦恼，无学尚存苦依，二皆为末；同证真理，通号理和，为本。
一体中，众生本性，寂照自在，三皆是本；今既在迷，昏动拘缚，三皆为末。
三、分次第者。
如理体三宝，同上次列。若核其本，证理方具，法宝为初；但理不自显，托行以彰，故先五分，佛宝居首。又解：理由人显，道假行成，释尊出世，方闻三宝，还依化相，故理无别。
三、明次第，理宝中。初二句指前众相。若下，进退以释。约证，法合居先；从行，佛当在首。又下，重解。比例化相，并佛为初。
明化相，佛先、法次、僧后者。以释迦初证，唯佛独尊，非尊不可在初，故为首也。大圣虽现，止得动其耳目，至于烦惑，要假法除，次演声教，用涤心恼。教之所及，行是所归，虽说无证，还同不说，故拘邻会正，方僧宝现。此则化仪次第，不可乖也。
化相中。初标示，以下，随释。初叙佛初；大下，明法次；教下，释僧末。此下，结示。
住持中，僧初、法次、佛后者。由道假人弘，世途法尔。故迦、竺初达，现僧仪也；述五乘为善因，明三途为恶果，现法仪也；斯法远大，非凡小之所开，故表画像于凉台，推其所说，现佛仪也。
住持中。是约此方以论前后，准知西天佛灭已后，法委于僧，与此不别。初通列。由下，别释。初叙僧先；述下，释法次；斯下，明佛后。开谓开示。凉台者，即腾兰赍至白㲲释迦像及四十二章经，汉明帝遂于南宫清凉台，令画工图佛立像，并写经缄于兰台石室。
一体者，法先、僧次、佛后。体是心体，本来无染；妄覆迷倒，故兴邪正。今了法本，理实无三；随相用分，一方行化。故照理边，即为觉义；体离名言，即法义；至理无滞，和合僧义。非法不知，故须在初；非佛不晓，故后说也；僧居中者，体未纯净，如杂血乳，分有所遣，岂喻醍醐？故不同佛也。
四、一体中。初标列。体下，随释又二。初示三相，前叙迷。今下，明悟。上二句悟实，体本一故；下二句悟权，知方便故。涅槃云：善男子，汝今不应如诸声闻、凡夫之人，分别三宝。于此大乘，无有三归分别之相。所以者何？于佛性中，即有法僧。为欲化度声闻、凡夫，故分别说三归异相。故知分三，暂被凡小，故云一方行化，即娑婆机宜也。故下，显一体义。照即能觉智，理谓所觉常住佛性。离名言者，体寂灭故。理无滞者，随染净缘故。非法下，二、显次第。初二句明法初。知即是悟。法体常住，随悟得入，故必居初。次二句明佛后。逮至极果，方究尽故。下明僧中。此据初心至于等觉，皆是中间。涅槃·迦叶问品云：众生佛性，如杂血乳。血者，即是无明行等一切烦恼。乳者，即是善五阴也。乃至须陀洹人、斯陀含人，断少烦恼，佛性如乳；阿那含人，佛性如酪；阿罗汉人，犹如生酥；从辟支佛至十住菩萨，犹如熟酥；如来佛性，犹如醍醐。上列三乘，皆是分遣，未及果佛，故云岂喻等也。疏据四位，别论次第；今总四位，可例明之。理体、一体，二皆常住，则通三世；化相现在；住持灭后。此约如来从凡至圣，出世入灭，则一体居初。若从佛出，开演化导，则化相应初，理、一居次，住持最末。义可知也。
四、功用者。
四宝为言，理宝为胜，由常住故，为世所归；余三随设，体是有法。
功用，正明中。云理宝胜者，理通大小：生空真如，是小乘理；清净心本，即大乘理。今须约大，以论胜劣。归敬仪云：理谓至理，天真常住，还是心体。
若尔，与一体何异？
答：一体在迷，专据凡说；理宝约证，唯从圣论。故分二矣。
是故理体独胜余三。
问：心本清净，非世所染，一体常住，何不为胜？
问中。理、一两位，净常不别，独推理胜，故须明之。
答：就理为言，诚如所问。语相为论，秽杂非现，何得同佛所证心源？故涅槃云或有佛性，二人俱无，明知行果，异俱有也。
答中，初文。上二句纵许来问。语下，夺归前解。上二句明一体劣，下二句显理宝胜。理体虽一，生、佛异故。故下，引证。迦叶问品云：善男子，或有佛性，一阐提有，善根人无。或有佛性，善根人有，一阐提无。或有佛性，二人俱有。或有佛性，二人俱无。善男子，我诸弟子若解如是四句义者，不应难言一阐提人定有佛性，定无佛性。若言众生悉有佛性，是名如来随自意语。经明如来有三种语。前后三句，方便教中随他意语。俱有一句，一切悉有，名随自意语。又经云：若说一切众生悉有佛性，烦恼覆故，不能得见。我说如是，汝说亦尔，是名随自他意语。经明四句，此中略举二俱，以证生、佛之异。二人即阐提、善根也。望佛所证，则二人俱无；望凡皆具，则二人俱有。明知行果即指如来修证，经云十住菩萨少分见性，故知唯佛证性究竟。凡夫但具，何得相拟？
有人云：住持三宝，末世为胜。理在冥通，但为玄德；世唯相有，假相开通，浊世钝情，非相不动。约机接俗，信不虚也。
他答中。初二句标示。住持胜者，局据灭后。若就通论，化相现在为胜。一体常住，在迷无染，岂不为胜？随义虽通，理如上判。理下二句，显理非胜。体离言象，故云冥通。神用难思，故云玄德。世下，释住持胜。约下二句，似是疏家许与之词。
二、解归意。
若就后偈，为演律藏，令法久住。约义以论，六种差别。
一、荷恩故。佛说法药，僧是弘传，为拔毒箭，兴显于世，皆于我益，何得不敬？
二、加护故。浊世障深，将欲传通，多感魔业作诸留难，若不威加，无由远离。
三、生信故。谓妄意言，不承宗绪，故前列敬，知禀有由。
四、表敬仪。五众所归，并宗三宝，今欲通法，必先兴请，近行世供，远住法故。
五、显胜相。如成论云三宝最吉祥，故我今初列。
六、开众生佛法僧念故。以三宝大利，惠益无边，微沾希向，历劫不朽。故前列之，令兴敬念。
归意中。初指文以明。约下，就义别显。六种中，一、二及五，恩威胜相，皆属所敬；三、四与六，信敬存念，并属能敬。毒箭者，喻我倒三毒，能害净心，故以喻焉。四中，世供即然香稽首。六中，不朽谓善种不失。此约半月将演圣训，尽敬祈请，内诚所为，六意备焉。
就释文中，初稽首礼，是能敬仪也；后列三宝，是所敬境也。
形表心敬，头顶至地，故曰稽首。稽者，下也。如经论中，敬有三品；据世俗礼，则有九品。稽首、稽颡、顿首、顿颡，并是一也。
就文释，能敬中，初科。上四句示名义。稽训下者，下至地故。如下，引二教以释。三品，出智论：一、口礼，二、屈膝，三、头至地。九品，出周礼：一、稽首，二、顿首，三、空首，四、振动，五、吉拜，六、凶拜，七、奇拜，八、褒拜，九、肃拜。稽但著地，顿乃叩顿；首即是头，颡谓面额。名虽多别，事亦无殊，故云一也。
礼者，敬而已矣。由屈敬故，表情尽仪，故云礼也。礼者，理也，事行合于正理也。余如郑玄注周礼说。古德相传，礼谓拜手；据俗中解，礼则通诸。不可广说，但知略也。
次文中。初示礼本。敬在于心，礼见于身。心敬不已，身乃致礼。是则礼者，唯主于敬，更无他意，故云而已。礼者下，次释礼义。礼记云：礼也者，理也；乐也者，节也。君子无理不动，无乐不节。又云：礼者，体也。体不备，君子谓之不成人。设之不当，犹不备也。余下，如上所引，皆彼文也。古下，三、斥局。言通诸者：一、礼训于理，不唯在拜；又，如上九礼，岂止拜手，知非局矣。不下，示略。广在归敬仪中。
众圣非一，谓诸佛也。致敬教主，所以通者，显道无二，齐须同敬，故兼诸佛也。又下列七佛，即通奉敬。若准流通，三世齐礼。
次释所敬，佛宝中，初文。上二句牒释。致下，释通敬意。余宗戒本，但归释迦，独今四分，遍敬诸佛。道无二者，通而为语，自行修证，化他权实；别论今意，释尊制戒开遮重轻，并观三世无异辙故。又下，据前后序，释上诸义。
问：教是小乘，无现在佛；文所列者，乃通过、未？
答：此宗大乘，如羯磨疏。光律师判非是小乘。故戒下云现在诸世尊，斯文良证也。
释疑中。初问意者。以今小教，但明大千世界，释迦一佛，以为化主，无余佛土；文通诸佛，义实乖宗。故须会释，即指前引。答中，初正答。此宗大乘者，即分通义。指如疏者，彼约五义，以显分通：一、沓婆回心，二、施生成佛，三、相召佛子，四、舍财用轻，五、识了尘境。如彼广之。光师下，据他判。故下，还引流通为据。
上以稽首通敬余二，名为及也。
法如上解。
次释余二。法宝中。指如上者，见释名中。
比丘僧者，揽假成用也。比丘者，梵天本音名为苾刍，传之讹伪，故致斯耳。
僧宝，初科。先示僧体。人无自体，五阴合集，号假名人。阴本无用，假人有用，总四人假，以为僧体，故云揽假。四人和聚，能办前事，故曰成用。比丘是别，揽别成僧，故两列之。比丘下，标名。业疏云：或云煏刍。
此方无人，以三义译。一曰怖魔，或令魔怖。遵修三行，出三有也，由此义故，名之为僧。故五分云为解脱出家，名为僧也。二曰乞士，有二义故。上则乞法以练心，下则乞食以资身。得法奉持，验以四教；受食观厌，须离五邪。广如常解。三曰破烦恼者，欲使依名思义，顾瞻有本，不至流俗，唯欣出要。故云于我法中，快修梵行，尽苦源也。
义译中，初科。上二句标示。一下，别释，初义两别。怖魔者，明其本志；魔怖者，约其功行。魔有四种：天、阴、恼、死。遵下，通释二名。三行即戒、定、慧。由下，结名。故下，引证。此释比丘，皆云僧者，以众假别成，故别从众号。次义中。乞即求义。法是道因，食乃道缘，因正缘傍，故分上下。得下，明二皆从正，方成此目。四教，即涅槃四依：一、依法不依人，二、依义不依语，三、依智不依识，四、依了义不依不了义。此四辨决邪正，行者依凭故。五邪者：一、为求利养，改常威仪，诈现异相；二、说己功德；三、高声现威；四、说己所得，激动令施；五、为求利养，强占吉凶。后义中，初句示名。欲下，显意。依名是闻，思义即思，顾瞻下是修：由此一名，克全三慧。顾瞻即观察，有本即烦恼。不至流俗者，弃舍世乐故。欣出要者，高慕圣道故。故下，引证，即佛以善来度人之词。初句生正信，次句修因，下句证果。苦是生死，源即烦恼。
又解：在因，名怖魔乞士破烦恼也；在果，名杀贼应供及无生也。相对转胜，故殊绝也。
对果中，初文。果号阿罗汉，亦具三义，翻前三因。杀贼者，二惑尽故。应供者，是真福田，德堪物供故。应字平呼，谓相应也。无生者，苦报永亡故。因名己胜，果号复胜，故云转也。
问：乞法练神，何不至果？
答：如筏喻者，渡已不乘；药为治病，病亡药遣，若不除药，又成深病。止得就因。形有资待，若从果德，应为物供。乃至因有惑可破，果无惑可生，例而知也。
问中。以因分二义，果偏对食，故问释之。答中，初明法不至果。筏、药二喻，以显至果，因法无用。形下，重示余三，因必至果。乃至者，略前怖魔。魔如怨贼，因中怖之，果上已杀。谓断尽烦恼，不受后阴，永无死苦，天魔反惧，义同杀也。
今演毗尼法，令正法久住。
次解第二归敬本意，初句明意，后句明益。
说非过未，传显当时，故曰今演。此谓能弘之缘也。
次释半偈，明意中。能弘缘者，今指说时，演属说人，二并缘耳。
毗尼法者，谓所弘之教也。毗尼翻律，律训为法，转释取义，令易解也。
释毗尼中。所弘教者，即指戒本。名义齐列，故云转释。
如母论云：毗尼名灭，灭诸恶法，故曰毗尼。所灭有七，谓犯、诤、烦恼、比丘及尼、少分、一切处也。二百五十戒，为少分也；净戒、心、慧、微细戒者，是一切处也。
引文中。母论先示名。彼云：毗尼能灭不善根，能灭障法，能灭五盖恶行，名为毗尼。今以诸恶一句总之。所灭下，列相。初、言犯者，方便趣果，污体成罪故。论云从犯毗尼，出罪毗尼是也。二、诤者，如四诤起，七毗尼灭，论云能灭斗诤故。三、烦恼者，论云能断烦恼故。四、比丘。五、尼者，即二众不同戒。六、少分。七、一切处。二下，别点后二，非出彼论。戒实无量，且据数作，为持犯蹊径，故云少分。净戒即别脱，心即定共，慧谓道俱。微细戒者，总上三种。别脱微细者，谓戒本之外，八万无量尘沙制也。
如上灭解，但是对治所除。至于相翻，如上解是。
会名中。上二句出论意。上之七种，总括为三，一诤，二惑，余皆属业，并是所除。此明论家随义释名，不当正译，暗点古师所据之失。下二句总归今译。如上即总义中。
又如明了论，毗尼有九义：
一者，比丘毗尼，如故出不净等；
二者，比丘尼毗尼，如独行戒等；
三者，二部毗尼，如所学淫、盗等；
四、罪毗尼，如八缘起所生，对治得灭；
五、惑毗尼，如三界五品惑也；
六者，有愿，如沙弥十种学处；
七者，无愿，如白四竟，诸戒并起；
八者，时处，如边地受五，得数澡浴，中国不得；昔用三归，今时不得；热时数洗，寒时不得等；
九、一切处毗尼，如杀、盗等，一切时处皆应共学等。
了论。初二即二众不同戒。三即同戒。
四中八缘起者：
一、有罪从身生，不从口意生；
二、有罪从口生，不从身意生；
三、有罪从意生，不从身口生；
四、有从身口生，不从意生；
五、有从身意生，不从口生；
六、有从口意生，不从身生；
七、有从身口意生；
八、有不从身口意生。
五云五品者，论作五部。旧记准发智论云：见苦所断结，集所断结，灭所断结，道所断结，修所断结。三界各有五部，成十五部惑。有愿者，具戒方便故；无愿者，已满足故。八中，论作一处，疏加时字。如下，明处；昔下，明时。此二并约受浴显相，余事准说。
据此九位，罪、惑两种灭义以明；余有科条，并从法也。又解：罪惑对治，事理多途，若非律教，何得诠别？故通归法，方显彼此也。
示名中。先约两判。又下，指归一义。初示化制相滥。事行治罪，理观治惑。事则篇聚重轻，理有性相等别，故云多途。若下，明律能简别，故彰法义。
二、解演布益中，由上传持，正法兴显。
明益，略释中。蹑上显意。
问：会正之极，勿过明慧，如何久住，偏约毗尼？
问中。据论断证，慧学功高，文偏指戒，假问以释。
答：明义不同，各有兼正。据理深浅、能治功用，戒律指事，伏业方便，故劣明慧；若就住持、建兴三宝，则律为胜。由世随相有，律附缘生，亲成大用，故文云以众和合故，佛法得久住也。又约根条，定慧不及，自不能起，必由戒生，如经依因此戒生定慧等。教据斯义，故弘演之。
答中。初通示，据下，别释。先约断证，推慧为胜。若下，次约住持，以明戒胜。初正示。真理体寂，非证不知，外无表示，住持义劣；律相昭显，故独标胜。由下，释所以。初句示世谛随事，对理体空，故言相有。次句明教依事立。缘即事相；止作二行，并假众缘以辨成否。下一句正显功用，谓众别两行，生善灭恶，内轨道众，外发俗信，维持光远，功由于此，故云亲成大用也。故下，引证，即律序偈。显示久住，全由众法，律藏独胜，文据甚明。又下，次约根条，义如卷首教兴意中。教下二句，总结二意，对合文旨。
所以善见论中佛告阿难，有五法令正法久住：一、毗尼者是汝大师；二、下至五人持律在世；三、中国十人、边方五人受具；四、乃至二十人得出罪；五、由律师持律故，佛法住世五千年。广文如彼。
引证中。论出五法，初是约教，后四从人。二、五相滥，约义两别。但二取知法之能，五约延时之久。三、四二种，受随分之。
问：所以住法须五人者？
答：除出僧残，余皆可秉。四人虽体，不办边受。受法不行，僧宝永绝。道假人弘，由僧绝故，佛法无托。苟阙斯人，法皆覆坠。
五千年者，有二：初五千年中，一千年得三达智，二千年得四果，三千年得三果，四千年得二果，五千年得初果；第二五千年，学不得道。万年经书灭尽，但剃发披袈裟而已。愿诸后学，竭力护持。但得五人，是名法住。末世虽多，但知削染，戒德不修，律范安识？岂能令法光显于时？况二千年，尚得四果，去圣未远，但不策勤；必有勇进，何患不及？请观圣论，退而省之。
良由一闻行教，信而奉遵，业非外倾，定慧内发，远近两果，无不思怀。引生后进，永隆万载，故为久住也。
出所以中。初明修因慕果。下云近获人天，远成五分，此为两果。引下，明相传不绝，显久住义。
然此归敬一行偈文，戒本或无者，但是后人妄减，非是梵本略之。通捡诸部戒心卷首，皆明归敬。考文约义，理必具之。岂得径叹戒功，前没三宝？辄增劝信，谁能奉行？故知引者是也。昔人谓同大律，或且标异前弘，删略伤甚，为过久矣！
斥略中。即愿师集本。文相有四。初、明减略。通下，二、取他宗，例决十诵、僧祇、五分、解脱，四本皆然。考下，三、约义斥非。彼本卷首便云戒如海无涯，故云岂得等。不列三宝，无所禀承，故云辄增。故知引是者，取觉明、慧光二本也。昔下，四、出古除意。上句明简广律，下句明异他本。前弘即上二本。删下，结责。
戒如海无涯，如宝求无厌，欲护圣法财，众集听我说。
欲除四弃法，及灭僧残法，障三十舍堕，众集听我说。
毗婆尸、式弃，毗舍、拘留孙，拘那含牟尼，迦叶、释迦文，
诸世尊大德，为我说是事，我今欲善说，诸贤咸共听。
譬如人毁足，不堪有所涉，毁戒亦如是，不得生天人。
欲得生天上，若生人中者，常当护戒足，勿令有毁损。
如御入险道，失辖折轴忧，毁戒亦如是，死时怀恐惧。
如人自照镜，好丑生欣戚，说戒亦如是，全毁生忧喜。
如两阵共战，勇怯有进退，说戒亦如是，净秽生安畏。
就第三段戒如海已下，广陈体相。上演毗尼，虽久住益，未委住持有何体相，故引文成证，深有远趣。
第三，释九偈，初科。蹑前生后，寻文可见。言引文证者，偈词始末，显相劝信，并依诚教故。
就分为三。
初一偈明戒德宗体，弘广引生，能为圣道之因基也。
虽列本基，业理微隐，自非假相，无由生解，是以第二欲除四弃下三偈，略举篇聚。结说有人，则表行相有承寄也。
上乃教明，未详持毁，纵欲承遵，恐徒疲顿，故次第三如人毁足下四喻五行，明持毁、得失、众别之行。
此之三位，统收义尽。何以知耶？前明戒德，宗体所归；次明戒相，生行缘境；后明戒用，结成本业。
科文中，初段。云宗体者，宗即戒法，体谓受体。此据已受之人，纳法成体，故云圣道基也。弘广即指海喻，引生即如宝喻。虽下，叙次段。初句蹑上，业下发后。业即戒体，造作成故，号为无作。非色心相，道理难见，故言微隐。略举篇聚，即欲除下一偈。结说有人者，即毗婆下一偈半。有承寄者，即我今下半偈。上下，叙第三节。初二句蹑前，纵下，起后。四喻五行，前二行是一喻，后三行各一喻。又前二别行，后二众行，如下委释。此下，总示。初明法体，次即戒相，后是戒行，则知此段备叙四戒。宗体是教行之本，故曰所归。戒相所列成犯缘境，为成二持，故云生行。戒用即目戒行。用谓功用，非行不彰，从功表行，故云用也。结成谓行心造作。本业即二持善因。因能感果，故云本也。或通持犯、善恶二业，彰戒功深，持益毁损。
就前体中。上半喻陈，明清恶生善之德也。下半举益劝听也。
就初喻意。戒旨深远，浅识未闲，故借近事以况斯理。
牒释，初偈，喻意中，初文。近事，即海、宝。况，比也。斯理即上戒旨。
有人云：诸方类聚，各有偏习。故天竺恒言多涉譬喻，此方不尔。
今解不同。诗有六义，比、兴存乎。雎鸠、葛藟，事微喻大。何得偏指，推委华胥？
次科。先出彼意。上二句叙人处不同。诸方且指华、梵。类聚谓人物同处。下二句示偏习之相。今下，显非。毛诗序云：一曰风，二曰赋，三曰比，四曰兴，五曰雅，六曰颂。雎鸠即鸟名，会雄雌有时，不淫于色，诗者用比文王后妃之德。诗有五章，第一卷首，此不烦引。葛藟，菜也，生于水边，刺平王周室道衰，弃其亲族。葛藟生于河之厓，得其润泽，长大不绝。兴者喻王之同姓，得王之恩施，以生长其子孙，今乃不顾，反不如彼葛藟矣。诗有三章，出第四初。关雎正夫妇，葛藟正亲族。此二皆王者为国之本，故云喻大。何下，结责。
就喻有二：初明深广无涯、性不纳秽喻；次明能出众宝、使求无厌喻。
言戒如海者，海为众流所归，戒为众善所集。体周法界，故曰无涯。清澄离染，性不容秽。律本所明，意存后解。戒文所述，但举无涯，具兼之也。
次科，深广喻中，初文。二释：初、周遍义；二、离染义。众善即世出世间凡圣行业。体周法界者，就境示量也。律下，会释。初指律序，彼云：譬如有死尸，大海不容受，为疾风所漂，弃之于岸上。诸作恶行者，犹如彼死尸，众所不容受，以是当持戒。此即但有清澄一义。戒下，会今文，谓文偏而义具。
然涯之一字，世滥者多。或山下安厓，则山边险处；若水右安厓，则水边畔际。今喻海界，不可兼山。或名为仪，傍通非正；楚夏之异，何得妄言？应从改正，五佳反也。乃是世语，随俗无过；脱经学识，不涉上迷。
次科，初定字体。字、义两别，不可相滥。或下，正语音。楚夏，谓南北音异。佳字音街，则与山崖字别音同；今时略韵，亦通厓字。乃下，示意。上二句遮情，下二句劝学。脱，犹或也。
二、如宝喻中。宝为世重，求得无厌。欲明戒海非但清澄，兼生道品，三圣所重，故言宝也。常行志求，无时暂息，故云无厌也。
次出宝喻，正释中，初科。道品者，约行次第，三十七品。约人进位，大小贤圣。
然戒宝丰积，赡周生类。故使前圣果圆，后贤因满。引生来业，展转住持，众生无尽，戒宝无竭也。据文，能求之怀也；从义，所求无限也。
次文。初句明体量之广，次句显被物无遗。故下，示无穷之益。前圣后贤，并通三乘。上是自行，引下，明化他。来业谓戒善功德。法体常住，在人所兴；人相继接，法何有尽？有同世宝，滋长无穷。据下，合文意。偈云无厌，正约能求；然由无限，故使不厌，以示此科从义释故。
又宝有二能：一、现除贫苦者，显戒现止业非，能感名利，交免三涂之贫苦也；二、资成形命者，显戒近获人天，远成五分。斯益既厚，故求无厌。
三中，二义。初句标喻，显下，法合。初除现生贫苦，止恶积善故不贫，人天圣道故无苦。交，俱也。次义中，标喻法合，亦如上分。凡圣两报，由戒资成，世出世别，故分近远。斯下，双结。
问：如经论说，海喻多种，今此偈中止列二者？
问中。多种者，海有八德：一、渐深渐入；二、潮不过限；三、不宿死尸；四、百川来会，无复本名；五、万派悉归，而无增减；六、出众珍宝；七、大身众生所居；八、同一咸味。戒本上句可配初德，次句对第六，旁兼清澄，即是第三。欲显戒文出二之意，故问申之。
答：作者知时，明喻举要。初明深广清澄喻，显说戒仪专被行净，如有纤过，非听说之仪也。是以今初开宗，即明简众喻。众成由行，能怀圣宝，故次辨求无厌喻。此二摄化始终，余非要务，故略不叙。
答中。初叹美部主。初下，次正申所以。前明无涯喻，深广清澄，兼含两义。众成下，次示求宝喻。此二下，正通来问。前喻众行，后喻自行；说戒摄僧，要唯此二故也。
就法说中。初举喻益，劝护圣财；后明体不虚圆，必假说听之力。方便摄持，名之为欲；对治行成，非缘不起，名之为护。戒德内充，资神养圣，目之为财。财即道品，恐滥于世，故云圣法。合上宝也。
次法说，劝护中，初文。欲护二字，即是能持始终二心。神即心神，圣谓圣道。
所以不合初喻者，前显戒体，量周无际；后显多宝，充足所求。求在无限，终从戒海，故所出之宝无穷，则知能生之海无际。是则圣财通于三道，欲护听众，亦被三乘。若作此解，具兼两喻。
次科。初征起。前下，正示。意以所出之多，足显能生之广，故但合宝，即兼海矣。是下，点前圣财不专戒学，方显出生无穷之义。三道约法，谛、缘、度也。三乘约人，可知。若下，结示文旨。
说戒明约，非别所弘；既同奉行，义无不集。故云众集听我说也。
说听中。别人对、念，无人曲开；文从本制，故云非别等。约，即制也。
上叹戒体，无际无厌。愚夫迷旨，非不迟疑。故次第二，列相显示。
次释三偈，初科。上二句结前。无际无厌，即指二喻。
就分为三：初一偈，举列广教，劝信修舍；次一偈半，引佛成证，结说有由；后有半偈，显己承传，劝受听说。
次科，总分中。修谓履善，舍即离恶。结说者，结谓总括七佛，说即创制广教。佛不说广，偈云说者，即是制耳。
就初文二：前之三句，广教戒相灭恶之功；下有一句，举功劝听。
欲除四弃者，举此教本，能防未非，应起不起，名之为除。非谓已犯，而说除摈。假名比丘，方便禁警，使初篇业，冥伏不起，名为欲除。所除是何？即四弃也。而言法者，法义极多，今取能成犯缘，故云法也。
释四弃中，初正释。非下，遮滥。假下，重释。内凡已还，未见真理，无实德故，通号假名。初果已去，名真实僧。冥犹潜也。法义多者，如自体轨持之异。今取等者，谓诸戒相各列犯缘，具则成犯，楷式轨定，犯由缘办，故曰能成。即二义中轨持解也。
若据义收，灭障除遣，随言皆得，莫非离过而为本也。
总示中。以文列三篇，三名别对，恐生局计，故总示之。文无遣字，义类无异，故通举之。
初篇既离，行本得成，若不净捡二篇，众法难立，故名灭也。
上具戒行，不显威仪，则形心不净，众法无托，故当静缘，令非不起，是曰障也。
次释残、堕，皆蹑前义势，发起后文。并云众法者，对今说戒，当机要故。
既已识相，依说须行，故又劝听也。计初一劝，义则兼通。但以末世钝机，情多浮滥，圣所制禁，凡所常行，恐未志奉，妄有轻忽，故又重劝。
释劝听中。初牒释，计下，明重意。初二句指前偈，但下，申所以。专念曰志，遵行曰奉。说本为行，非闻不晓，惑重信轻，故频加劝。
问：戒行之本，具通轻重，何故但举三篇？
问中。以戒本五篇，不具列故。
答：灭恶之戒，通摄五篇，且列上三，余盖存略。又解：初三戒摄，下是威仪，且举纲领，故不随事。又云：今列篇相，正存听说。序中所为凡有二人：专精不犯，非治所科；犯已从灭，法唯三别，初篇非数所摄，虽忏终不成僧，二篇唯是众除，三篇同对别舍。广教具含二净，义须列相示之。
答中三释。初文略释，可解。次、约提纲释。戒分列二，不明偷兰；威仪标一，不显余三。故云且举等。三、对忏法释。初示列相；序下，约人释义。序为二人者，文云犯者应忏，无犯默然故。初专精人，因而先出；次犯忏人，正释今文。犯虽有五，忏但分三。提舍、吉罗，并对首悔，故同一位。若论初、二，同是众法，但初不复本，次局二十，故分二位。又据下三，约说，三、一有异；望人，对别是同。二净即前二人，初人持净，次人忏净。
第二，毗婆尸下，明能说教人。就文分二：初一行偈，列教主之名；后半偈，结人以成法，表无虚演意也。
若依增一，初佛百年前说略教，后方说广；如是后佛八十、七十、六十、四十、二十，及至释迦，十二年后，方制广教。
释次偈半，教主名中，初文。七佛说略，年数第减者，以钝根渐多，禀略渐少故。释迦中，制合作说，五年已制故，或可制弟子说，义亦无妨。
问：如律文云第三、第五，二佛唯略，经说何通？
答：适化无方，随机隐显。斯乃圣心布教盛衰，非凡所谋。律隐二佛之广，生请制之由；经陈七佛之通，表化仪之相。未可偏执，五过自生。
问中。律序，舍利弗请佛制广，问言：何佛法得久住？佛言：毗婆尸等四佛法得久住，以制广故；毗舍、那含二佛法不久住，以不说广故。则与前经相违，故举问以会之。
答中，先叙难测。无方，犹言不定。盛衰谓律明住灭。谋谓图度。律下，显经律之意，各据一端，机见有异，未可和会。五过出成论，谓迷名生法痴，随文增五失：一、不正信；二、退勇猛；三、诳人；四、谤法；五、轻于圣法。
问：文中唯引过去，不明现、未者？
答：往佛有教可传，师资成训，劝信易立，所以引之。现、未无教，无由生信。
次问中。佛在六为过去，灭后七皆过去。答中，初答唯引过去，后答不明现、未。现佛化他方，教法不被此；未来同此土，教法复未设。望今现无，故云无教。
问：序文阙于现、未，何故流通具明三世？
答：各有其致。戒序将弘圣教，恐时不奉，故引已起之教，成劝信之由。流通泛引戒益，必行会圣。圣不虚会，三佛皆行。因教圆德，无不果满也。
第三问中。欲伸前后出没之意，故此问之。
答中。初句通示。戒下，别释。初明今阙。时谓时机。流下，次彰后具。泛，广也。意明序首劝信，过佛教成，有所信故；流通显益，可通三世，彰益大故。
释七佛名，如略教解。
就结人成法中。七佛非一曰诸，宇宙无上曰世尊，行满位高曰大德也。为我说是事者，引上广教，被下世机，定非私传，闻必至圣。此则显己承习有由，何得不奉！
结人中。宇宙者，俗典但指天地之中，今则必通大千境内。行满者，三祇累积；位高者，众圣中尊。引上释是事，被下释为我。显己即说戒师。
文中分二。初句，上有所承，今将绍续，如教而谈，云善说也。若为名利，无益而传，则是绮语，非义所摄。下句明说，说必被人，恐乖法仪，故又诫劝。赞美传习之宾，故曰诸贤。谛受无倒，故敕之云咸共听也。
三承传中，初科。文阙牒章，分句孤起，疑是写脱。上句前释我今欲。如下，释善说。下约绮语，反显善义。下句中。初叙重意，望前二劝，故云又也。赞下，牒释。传习宾者，即目听众。敕，诫也。
如经论中，大小两乘俱有贤圣，并约道业有显、晦也。据翻，从俗释训：贤者，多才行也；圣者，无不通也。斯并约事为言，全乖佛义。有暇广之。
次文，初约佛教。大乘十住、十行、十回向，名三贤；十地，名十圣。小乘外凡有三，内凡有四，名七贤；初果至无学，名四圣。道业显、晦者，一往以分，圣显贤晦；然贤圣中，次第浅深，自有显晦。据下，示俗训。谓翻译时，依此俗典。礼记中，才智倍人曰茂，倍十人曰选，倍百人曰俊，倍千人曰英，倍英曰贤。白虎通中明圣人者，谓道无所不通，明无所不照，闻声知情，与天地合德也。此二皆从世智为名，故云约事。异上佛教所明行位，故云全乖。有下，示略。此谓偈中诸贤之语，称美时众，必据佛教修行之人；名滥俗儒，故此简别。
第三段中，如人毁足下，广张随行。行法乃多，举要众、别。所以尔者？众无别众，揽别以成；别无恒别，行立成众。故托斯二以持正法。就文四喻，前两寄别行以生喻，明损益以诫持；后二寄众法以生喻，明净秽以诫说。此则初行、后教，生成义顺，一途之释也。
释后五偈，分科中。初叙立科意。众即四人已上作羯磨事，今指说戒；别即自行。随行虽多，众别收尽，故云举要。所以下，释须二之意。此明众必假别，别能成众；二行相关，故须双举。故下，结成文意。就下，分文。初二喻并言毁戒，即是别行诫持；后二喻皆明说戒，故为众行诫说。此下，合示。若据常途，因教生行，则教先行后；此明行具方成众法，则行先教后，故云一途也。
就初两喻，即为二意。初以戒为身足，喻止持也。一形所托，必凭足而游涉；万行所资，要藉戒而成立。如经所明若无此戒，功德不生也。后以戒为车轴，喻作犯也。御者所持在轴，轴壮而辖坚；行人不坏于本，亦业全而戒具。反则违本，如文所诃。总解意也。
释前二喻，分示中。身足喻止持者，此约义科。据下附文，则前偈喻止犯，后偈喻作持耳。车轴喻作犯，就文判也。业全则受体无缺，对上轴壮；戒具谓随行不违，对上辖坚。如文诃者，即死时恐惧也。
次释前喻，喻分两偈。初约止犯之损，令观过生厌；后约作持之益，举乐果生欣。
就初分二，上喻、下法。
释文云：毁行之士，名曰如人；内无明略，外有愆失，名为毁足。戒品既坏，世乐尚亏，何况道果而有登趣？故曰不堪有所涉也。
身足喻中，初偈。别释中，初科。明略谓智谋也。世乐即人天也。
就法合中。两对相晓，依文可解。
法合中。上喻已释，故但略指。据喻言通凡圣两果；法中举凡，意在况圣。
次解作持偈文。上半明人、天两果，举劝修因；下半明胜果所克，必假良因，义须守护。文相甚易，未劳解也。
次作持中，初文。可解。
问：上云戒兴存道，本非为福，今偈所劝反彼，何耶？
问中。引前教兴作难。
答：上已略开，今重广叙。元制为道，诚如圣言。但为闻教之机，时含利、钝。钝者引以世报，权示化城；利者以慧资成，便至宝所。斯并随机设化，当寻本据。若执戒为真道，道则戒结所收；唯戒极高，复是见取所摄。为乐持戒，翻成秽染。如百论中难陀之事，至时长引，取悟于心。
答中。大论戒律，不出二义。一、本如来出世之意，三归五戒，下至微善，无非为道而作弄引；过分而谈，二乘圣果，尚非本怀，岂以世乐而评圣旨？此约教本也。二者，二乘圣道，必由戒克；人天两报，戒、见二取，秽污谄诈，持奉多途。此约机缘也。若了斯意，则教门同异，无不会通。初二句指前标后。元下二句通前兴意。既云元制，即教本义。圣言者，即指前引为调三毒等文。但下，正释今文。而云利钝，即约机义。应知今序，且被钝根；下流通中，利钝双被。化城宝所，出法华经。彼明如来施权说小，如以化城暂令止息；至后显实，喻至宝所大获珍奇。今借彼喻，会通今教。凡圣两报，言同意别，思之可见。斯下，双结。上句结成今意，下句指归前意。若下，明背道过失。初即二种利使。为乐下，即明污心。百论者，彼云乐报有二，一者生天，二人中富贵。若持戒为求生天，与天女娱乐，若人中受五欲乐，乃至引阿难语难陀偈云：如羝羊相触，将前而更却。汝为欲持戒，其事亦如是。身虽能持戒，心为欲所牵，斯业不清净，何用是戒为？
上解止犯、作持竟。
结示中。欲发下问，故在此结，不当前后。
问：上云身之所假足喻止持，及释文中乃论止犯。斯则持犯同门，如何分判？
问中，初牒前相违。斯下，正难。持犯行别，善恶业殊，不宜同门，故以为难。
答：持犯止作，事通前后。望戒全者名止持，无心摄护名止犯，励意防慎名作持，具缘造非名作犯。据此以论，随事始终皆二持犯，余如后解。
答中，初二句通标。若据持犯，心境体异，非可同时；但心起不常，善恶相间，故约前后，可得兼明。望下，别示。随举一戒，并具四行，则持犯同门，于义无失。据下，结指。随事，事即戒也。始终即前后。皆二持犯，即止作四行。故知后从犯释，则贴毁戒之文；前约持科，欲示兼通之义。余下，即指卷末持犯中。
问：文既明犯，那用持科？
答：此由序中阙止持喻，故约义科，如下点示可见。
次解作犯喻中，上喻下合。
假名行者，执持圆戒，学调伏心，名之为御。御摄三业，将游尘境，名之为入。五欲之贼，能劫善财，使沉恶趣，名为险道。纵放身口，随境不禁，名为失辖。辖在二轮之表，犯必两业之门故也。无作戒善，万行所凭，名之为轴。身口辖失，定慧轮摧，戒善便丧，故如轴折。如上诸损，智者怀悲，将趣三涂，义无欢泰，故云忧也。
作犯，明喻中。车喻多种：执御之人，喻能持心；两辖喻身口二业，即是随行；二轮喻定慧两学；横轴喻本受戒体。初配上句。圆戒者，具足体也。沉恶趣者，举果显因也。纵下，配下句。辖是括轮之物，在轴两头，括束于轮，故云二轮表也。两业即上身口。
次合喻中，上句合九字，下句合一字，可知也。
法合中，初科。分句对字，在文易解。
问：毁戒业非，何人不畏？岂待终时，方生恐惧？
次科，问中。欲彰部主知机之意，故特征之。
答：人怀愚智，持犯兼之。律序具彰，今更为引。智士觉过，寻知厌荡。愚夫纵罪，初无改悔，身心强健，放逸刑科，要至死时，方生怖畏。以色力痿悴，神虑无归，自知佛贼，赃状业现，苦具将临，何得不畏？是以律主悬知，浊世非死不忧，故举劝持，无令后悔，悔无及也。
答中，初通标所被。即律文云：有二智人，有罪能见，见罪能忏；有二愚人，有罪不见，见罪不忏。愚智两机，俱通持犯，故云兼之也。指律序者，彼偈广列持毁得失，今略引云：如师子虎吼，醉者不恐怖；小兽声虽微，醒者闻即惧；如是三垢人，一切恶不惧；智者于微恶，常怀于恐畏。智下，二、正释。初叙智者知过必改，不待苦劝。下明愚人遭苦思悔，正显文意。初明生怖。初犹都也。以下，释所以。痿谓困顿，悴谓瘦悴。内无实德，假冒形仪，妄受信施，侵坏正法，故云佛贼。盗赃露则刑戮将加，恶业现则狱报即至矣。如大论云：持戒之人，命终之时，风刀解身，筋脉断绝，心不怖畏。反知毁戒，宁不怖耶！学者临文，宜应内省。其有死而无悔者，则教所不救矣！是以下，出制作之意。
准上据下，应有止持有益喻。翻犯明持，可以相领；有无互现，未可齐观。
辨阙中，初文。准上者，前二偈止犯作持；据下者，后两喻各具二行。上下既具，可验此阙。示意有二：上据相翻，下约隐显。
寻中梵偈文，法喻自足，彼叶一偈三十二字。唯此方言，多少无准，或三四字，或五六七，节以声言，用为偈句。
次科，示梵偈中，初文。彼用贝多树叶以书经教，故言彼叶。又不论长行与偈，例以四字为句，八句为偈。今文唯初喻八句，余并四句，则明传译有所阙矣。唯下，示此土不定。如文选古诗，随人所撰，不拘章句。准知经律五七字偈，并随方俗，非本梵式也。
或寻偈字便训为竭，谓摄前散章，竭尽文义也。即反偈字，例竭音也。检诸字书，无可凭据，积习生常，何由顿晓？
二中，初斥释义。即下，斥反切。字林，作丘竭反；毛诗音义，去谒反；汉书音义，其逝反。故知音竭殊无所据。检下，总责。
又寻翻经，古译则云偈他颂，今云伽陀颂。斯则伽偈两声相近，省略本故，后所出者，但云偈言。故知偈他翻为颂也。故今所翻无序之颂，则云伽陀，有序之文，便为颂曰，可以分也。
三中，先出古今不同。应法师云：偈者，梵言也，正云伽陀，或云室庐迦，谓三十二字，此方当颂摄。斯下，究存略所以。故知下，示华梵。故今下，明两分。今翻谓唐翻也。无序即孤起偈，有序谓牒前重颂。此约华梵以分，义无别也。
上所解文，别行喻竟。
就解众法教行喻中，亦有两行。初举教为明镜喻，显作犯止持之人，准教立行，要由说、听之功也。后举教为神解喻，显作持止犯之人，内省智略，殷鉴净秽也。又解云：前喻戒体，若毁若护，其果两成；后喻戒缘，若纵若防，其因两就。故篇聚双列，因果具含，意可见也。
次众法喻，初科。由偈文云好丑勇怯，通含持、毁，故以两喻各对二人。据后从文，合云兵战喻，今取斗战必用智谋，故言神解耳。又下，复伸一判。戒体即五篇根本。毁约究竟，护取行成，故云果也。戒缘即兰吉方便。纵谓起心，防据警察，故言因也。故下，双结如上。
次解前喻，分二如上。
奉教两众，依常集听；以行观说，如人照镜。镜即教也。止持行成，能丧作犯之丑，令戒威严，名为好也；作犯之恶，能摧止持之善，名为丑也。斯并两托教镜而生；欣戚好丑，因说而现也。
随释中，初科。两众者，持及犯也。依常者，黑白两半也。
下法合中，随对可知。戒善具足，则名全，故怀喜，合上好而生欣。遇缘坏行，则名毁，故怀忧，合上丑而生戚也。
合喻，可解。
就解教为神解喻中，法喻为二。
如譬所明，作持戒者，妙在方便，约止非缘，对境相陵，同两阵也。强弱相倾，如共战也。正智达过，明白无违，如勇者进也。痴堕居怀，无心遮约，如怯者退也。
次科，喻中。约止即能持心，非缘是所防过。能持、所防，则为两阵。正智等者，谓心强过弱，持心胜也。痴堕等者，过强心弱，非境胜也。
下法合中，说戒亦如是合初句。何以知耶？由说、听交对，愚智、勤怠彼此相违，如阵合战也。下句中，睹己行净，由持故成名净，是则戒净心安趣道，合上勇进也。怠惰不学，心昏境慢，止犯秽心，将邻苦趣，故常畏，合上怯退也。
法合中，初句。以说戒师提示过境，同集听众，随事观缘，故如合战。愚智约性，勤怠据行，即净秽二机，净勇秽怯，故曰相违。下句，对喻可见。心安是成因，趣道即慕果。止犯即不学无知罪。
何以得知？前喻作犯，文彰全毁，故知已起重罪也。后彰净秽，故知将兴轻罪。既不达教，是非莫知，随作恐犯，故云秽畏也。
对简中。两喻配犯，前重后轻；在文颇隐，故特点示。将兴谓止犯之人，既无所晓，微细威仪，必多陵犯故。
世间王为最，众流海为最，众星月为最，众圣佛为最，
一切众律中，戒经为上最；如来立禁戒，半月半月说。
次明第四戒经弘益中分二：初偈喻辞，后总法合、修说之仪。
第四显益，分文中。喻辞四句，是别列，一切下二句，即总合。如来一句，指人劝修；半月一句，至时合说，故云修说仪也。
就初四喻，即为四意。
王者尊胜，威德超众，喻戒住持，功高万善故也。然世间之王有三种异，谓梵、魔、轮。恐滥法王，故云世也。大海弘广，包括众流；戒善周通，德收众行也。朗月明空，除烦识妄；戒除业恼，见道知归。佛为法王，众圣师仰；戒是正行，九道崇之。
释喻中，列示有四。初、王喻又二。初、对合。然下，明简滥。梵王即色界初禅天主。魔王即六欲天主。轮王有四，金、银、铜、铁，金轮统四州，余三第减可知。海取二喻，弘广包含，即前所引八德中二。月喻亦二。涅槃云能除热恼，即除烦恼也。破暗见道，谓识妄也。戒下两句，即对二喻。业谓七支，恼谓烦恼；道即谛理。佛中，九道，谓三乘六趣。
斯等四喻，世所同高，借以晓之，通明戒法。
问：四喻显戒，其德尽否？
问中。由通两释，各有其理，故问以引之。
答：如来说法，义周无滞，略举近事，何得摄尽？
初答中。上二句通示。说法，别指制戒。制戒之意，非止一端，岂唯四喻，而能尽理。故经律中，广有譬喻，如钞·标宗，寻之可见。
又解：假以世喻，略收皆尽；一往统举，空、有所收。有中极贵，勿过王也；包纳水陆，勿过海也；光凉明暗，勿过月也；出有大圣，勿过佛也。纵有余类，窃比难矣。
次答中，初总举。空有即真俗二谛，摄尽世出世法。今此四喻，不出二谛。前三并俗有，后一真空。故知喻戒，义无不尽。有下，别示。明犹照也。出有唯佛，此据理体，化相、住持，则通世谛。纵下，结显。以超群独胜，无及于王；深广遍周，岂过于海；照迷济世，唯月难伦；凡圣尊崇，独佛无等。此外余物不堪为喻，故云窃比难也。
就后偈中，文分为三：初有半偈，总合上喻；次有一句，举法属人，明无虚制；后有一句，说教之时，非合上喻。
就初文中。一切众律中者，合明三藏所明群行，并有调伏业非之功，义称为律，律即法也。戒经为上最者，指今所演如上四尊，既同倾仰，闻何不奉？并谓三乘之夷途也。
法合中，总合有三，初释。以经、论二藏，通有法义，故云义称，明非本翻也。下句中，即约行根住持，二藏不及，正宗行要，毗尼不如，故称上最。四尊即前四喻所显四义。既同等者，显示序中推胜之意。夷途，平路也。
又解：但余二藏明律相处，皆名众律，故论云随经律是也。
次释。虽兼二藏，不取定慧。论者，未详何文。
又解：一部律宗，虽明缘起、辨相、开遮、法聚等文，俱调身口，各有正仪，应同名律。但为非结正宗，不名为最；戒本一段，亲起行基，言约义周，摄僧斯要，故文所云戒经最也。
后释中。缘起等者，即二部戒本，初明国土、犯人、起过、白佛，即缘起也；后有广解，即辨相、开遮也；戒本后有二十犍度等，即法聚也。俱下，释众律。但下，释戒经为最。
然末世钝机，虽闻法胜，若非至圣所立，恐生疑慢，故重举人，释成法胜，是以文云如来立也。乘如实道，来成正觉，故曰如来也。过犯既兴，随便制约，故曰立也。法教所诠，为存止善，曰禁戒也。
次句中，初示意。前列七佛，故云重举。乘下，牒释如来之名，文出成论。真理平等，体绝虚妄，故云如实；乘履此法，出现利生，故得斯号，即真、应二身也。过下，释制戒。止善即禁戒义。
但以三乘既摄，必藉教成。故约晦望，折中之宜，时便为说。故曰也。
释后句中。初二句述意。上句示众同之制，次句明制集之意。故下，贴释。晦望即黑白两半。促则废业，延则浮慢，故曰折中。
问：但言半月即得被时，何须重者？
答：月含白、黑两半故也。又但至半月，即须说之，故重言也。
问答中。初约两半释。又下，约单就一半释，意谓双牒乃是连累无穷之语。
上解劝信序。下明第二大段：序、正、流通。约文为二：
始于和合僧集，下至已说七灭诤竟戒经中来，正明广教行法；
二、从若更有余佛法下，至有惭有愧当于中学来，明略教行法。
就此二教，诸门分别：一、解名门；二、定相门；三、所为门；四、前后门；五、相成门；六、时节门。
就初解名者。
何名略教？以佛初成道，将开化法。创起希仰，寄心无地。故先示行法，令依奉行。不待犯戒，未有罪故，不得怀疑起谤。略陈教法，故曰略教。
次释二教。初章，略名中。初标征。以下，正释。初二句示教兴之时。创下，明机缘已发。故下，明立教。不下，示名相。不待犯者，异广教故。不得怀疑者，谓若即制广，容生疑谤，知机制略，不得生故。
言广教者。由略名含，未晓前相，虽造诸非，不谓有犯。故须广张网目，收摄罪聚。钝根之流，闻便得解。因广说故，名为广教。
广名中。初标，由下，释。准前释略，亦应四节，但阙初时，广在略后，自可知故。初明违略，即广教机生。通禁三业，未列过相，故曰名含等。故下，明立教。张网目者，随事别制也。收罪聚者，科约篇聚也。因下，结名。
又此广名，略分三位，谓名、报、治也。
初、篇品等，以为名广，如初聚断头等。
二、狱苦相对，以为报广，如初罪生报九百二十一亿六十千岁等。
三、摈悔有别，以为治广，如犯初罪覆故永弃，有悔尽形。
略教所诠，但举其纲，未张此目，不名为广。
广相中，初总示。初下，别释。此之三位，皆通六聚，文中且据初篇示相。篇聚名如后释。报中，文列四重岁数，即堕焰热地狱。僧残二百三十亿四十千岁，堕大叫狱；偷兰五十七亿六十千岁，堕嗥叫狱；波逸提十四亿四十千岁，堕众合狱；提舍尼三亿六十千岁，堕黑绳狱；吉罗九百千岁，堕等活狱。余如事钞。治广中，治含罚忏，文举初篇，永弃即灭摈，尽形即学悔。七九治法，通该六聚，如钞·僧网中。僧残已下，众、别悔法，广如忏篇。略下，对略结显。但此三种，在乎略教，蕴而未彰，故皆名略。
问：广略二教，通被时机，佛初成道，何不顿说？
问中。略是顿说，但问于广，意谓二教何不俱顿。
答：圣人布教，义不徒然，药病相投，是其宗趣，故初不说，止是无机。所以善见论云：若漏未起，辄先制者，生诽谤故。我等出家，弃舍财色，于世名利无所希求，云何如来反以木叉系缚我等？岂谓善识世人心器？又于佛说不生敬重，令法疾灭。故不先制，待犯便制，则知圣恩，如医破痈，待熟方举。
答中，初叙教主知机。时机多利，奉略无违，故云无机。所下，引证。论有二意，初明生谤，即止恶意。我等已下，出其谤词。又下，次明起敬住法，即生善意。如下，举喻，于义易晓。举谓以针刺也。
二、定相中。
略教有四：
初、彰过门略，如诃欲中如火如刀等；
二、止观门略，如劝修舍三善三毒等；
三、调伏门略，如下略偈，止唯三业；
四、发行门略，如经律中诸恶莫作，阿含经解，止在三学。
定相，明略中，初科。四略，前二举广反释。诃欲，文见淫戒。劝修亦初戒缘，云当于如来清净法中，于欲无欲等。修舍即是止观。止谓舍恶，对下三毒；观即修行，对下三善。后二引略顺释。三指释迦佛偈，四即迦叶佛偈。阿含解者，彼云：诸恶莫作，净戒具足，清白之行；众善奉行，心意清净；自净其意，除邪颠倒；是诸佛教，去愚惑想。
上明四略，义通道俗。约教被人，第三略中，教设在道。取其行方，理通于俗，亦不可怪。如初篇戒，过体则通；取其声教，两分其位。各有理也。
总判中。初示四门俱通。约下，简第三通局。初明教局，本被道众。取下，次明行通。由无罪聚，同十业故。方，法也。如下，引例。过通教局，义无异故。五八俗教，篇聚道教，故云两分。如前二判，义无去取，故云各有理也。
言广教相，亦有多种。
广相，三释，并约义门，总判大律。
一、止恶教，如篇聚等；二、生善教，如受、说等。
别释中。初云篇聚，即僧尼戒本，并摄止门。受、说等者，即诸犍度，皆归作门。
有人云：一、遮未起教，如僧尼所制戒等。二、灭已起教，如诃人、覆、灭等。
二中。遮未起者，通收止作，以受说等，虽是作善，还须离过故。灭已起者，唯局作持。诃人等者，即诃责、覆藏、灭诤、俱睒弥、遮犍度也。
有人云：如上所说，非无其致。然教所被，止在根机。今分广律，不出三品。如受、说等法，为上人教；德衣、财食，为中人教；诃人、灭诤，为下人教。据此为论，则此篇聚大归，不在上二也。
三中，初叙立。如下，列示。受、说等者，等取安居、自恣。德衣即迦絺那犍度，财食即衣、药、皮革等犍度也。据下，准判。上约三机，但对犍度。篇聚止恶，义是下人故也。
三、明两教所为，则有四别。
根条异：略教不待犯制，根本法轮；广教略坏方有，则枝条也。
为人异：略教利机，无过可起；广教待犯，犯必钝根。
对过异：略教不因过制，无问自说；广教必待犯后，制通净秽。
请不请异：广必待请，如补坏衣；略不待请，一往便说。
三、明所为，别释有四。初、后约教，中二在机。初云根本者，能生广故；法轮者，摧业惑故。三中广通净秽，即显略教纯被净也。四中，律明舍利弗请佛制广，故言待请。补衣之喻，即佛答词。
四、前后相反者。
有三义故，广教制虽在后，今说必应初明。
以时机须尔：末代钝根，闻广如睡，故圣前演，望有钦承；若为说略，则用全疏，微被少机，不可不用。
隐显故尔：广教相彰，化用形胜，故前；略题三业，义通须后。
功强故尔：略教既坏，制广还兴，从兴摄护，功成先说；略教不尔，无补广之能，且顺别机，故须后说。
四、明前后三别。初约时机。则明佛世唯可用略。闻广如睡者，以广况略也。若下，明略不称机。微下，释兼略所以。次约教相。隐谓言通，显即相别。形谓相形。故前，句绝。后约功能。取其能补，唯广功强。顺别机者，不兼钝故。上云少机，末世稀故。
五、立两教相成者。
问：略教所为，在彼利机，于此钝根，事同不说，故须制广。广则毁略而制，用略何为？
五中。问意，欲明戒本存略之意。上叙略教不契时机，下叙广教已废前略。
答：元制略教，虽为利机，言略义通，非不收钝。由钝不解，违略起非，是教行俱缺也。后遂制广，用充前略。何以知然？但略有包通之理，广无异略之能。钝士当机，先作无犯，广名虽异，还同略教之功。是名教行俱补。斯则两教相成，通无废立。约缘利钝，据实兼之。
答中。初明违略制广。言略者，唯一偈半故。义通有二：一者，教通，三业明行，无不收故；二者，机通，利钝二根，无不被故。此明利根，了知所造本于三业，故能奉略；钝者不识能造，随缘坏行，故须示相以为广教。充，犹补也。何下，正显相成。初句征。但下，释。上二句明补教。略中具广，故曰包通。广即略相，故不异略。钝下，明补行。违略无犯，开广续制，全彼行故。篇聚差别，故言名异。无非三业，故云同略。斯下，结显。上二句明不可去留，即彰戒本两存之意。下二句明所被通局。上句明二机局对两教，下句示两教各具二机。
六、说二教时节者。
若依本部、十诵、增一，十二年前，略教所被，后付弟子，则通二教。
六、明时节，引示中。善见二十年前说略，今引三部皆十二年。义钞云：随根所见异故。
何以知然？略教通含，利钝俱摄，未张轻重，又总机缘。广教不尔，反前不说。故善见云：一切诸佛，但说教授木叉，不说威德木叉。岂非直陈三业，通被群机？若具篇彰，便同广戒。故律文云此是如来最后说戒，是良证也。由佛自说，不容非滥。十诵、五分云：若为犯说，头破七分。弟子不尔，肉眼所见，天眼举罪违佛制故。
次所以中三，初约二教对明。上句推问。略下，正明。初明说略意。上二句通标，下二句配释。广下，次明不说广意。既张轻重，则非通含；但被钝机，故非俱摄。义钞云若为互说，利益不普是也。
故下，次引示。又二，初引善见。略教但指三业而直示，故云教授；广教追事有怖，故云威德。岂下，结显。后引本律说戒犍度云：佛在瞻波国十五日说戒时，佛在众默不说戒。初夜已过，阿难请说。佛言：欲令如来于不净众中说戒者，无此理也。中夜后夜请答亦尔。时大目连即以天眼观犯戒者去佛不远，即以手牵出。佛言：听作自言治。自今已去，汝等自作羯磨说戒。此是如来最后说戒。据此可验，佛不说广，明矣。
由下，三、正示所以。此明如来因前重犯不说之意，则知略教唯被净机，广制通及净秽。五分云：诸佛常法，有五百金刚侍卫左右。若问三反不以实答，头破七分。天眼违制者，即上目连因缘。又婆论云：不得用天眼知他恶法。
问：十二年前，已制广教；今言说略，其义何乖？
问中。僧祇五年制淫，自后随制，显有不净之机。而十二年前佛犹说略，即对犯说，故曰义乖也。
答：律中所列重犯故耳。自此以前，先作无罪，犹同无事。至于说戒仪轨，前说略已，及至广制，说否难知。故增一云：因重犯戒，佛止不说，命上座持律能通利者说之。故毗婆尸佛一百年前说忍辱偈，后付僧说；乃至尸弃、释迦，八十、十二，可以情求。
答中，初释相违。律所列者，指前证文。以目连牵出犯者，因盗金莲花叶，望檀尼是第二犯，故云重也。此前无罪，以须提那等皆最初故，则显如来以前说略，皆非犯者。同无事者，略教云为无事僧，即清净僧也。至下，详究说广。初叙难定。前引诸文，但云十二年后付弟子说，不明尔前说不说故。若据如来，定不说广；此疑弟子，故须决之。故下，引示。经明如来因犯不说，始命弟子。可验尔前，定不说广。以文非显，故曰可以情求。七佛年次，如前委引。
已前偈文，法护尊者所作，为广、略二教通序，前开持、毁之言，以成说、听之本也。
注中已前偈文下，结前生后意也。
欲明律主将演正法，惠益时心，广张持毁之相，式表弘传之致也。即结前文矣。
第二牒释，结前文中。时心即通目后世同闻之众。广张持毁，即前四喻。式即训用。
问：如来说法，天眼常明；僧唯目睹，义通净秽。如何制约还同佛耶？
答：法利所先，务在通洽。有染闻戒，于道莫行。说必被机，非人不授。故母论云：设僧百千，但一毁戒，则不合说。明知圣制不欲徒然。
问中。初二句示佛说唯须净，次二句明弟子通净秽。目睹谓肉眼也。如下，正难。以序文始末，无非简净，欲彰序意，故此问之。答中。初叙教意。教被两机，故云通洽。洽，犹遍也。有下，明序意。初正示。上二句明简秽，次二句明取净。故下，引证。初正引。明下，显意。持者于道有进，犯者闻之不行，意令说听成益，故云不欲徒然，则知序文深符佛意矣。
和合已下，二教大宗，自分三分：序、正、流通。
注中和合已下，二教大宗，生后文也。
文分为二，已如上判。
生后文中，总分。如上者，即前已判广略二教。
就初段广，大分为三。
始于和合至序后如是持来，明将演篇聚，用晓时机，机通染净，义须和问。此则与后正说为兴教之由，名为广教之端序。
序中略明犯者必悔，无犯同闻。所以第二从诸大德！是四弃法下，至已说七灭诤法如是持来，八篇行相，通明止作，准此承修，定慧因克，是则名广教正宗。
既识相护持，理非独善，将流圣化，广被未闻。所以第三诸大德！我已说戒经序四弃下，明广教流通分也。
广教，三分中。始下，叙序分。和即白法。问即捡净。序下，明正宗。初蹑前生起。二人俱净，是合闻故。所下，正叙。止作二行，该乎八篇，故曰通明。既下，叙流通分。初蹑前生后。所下，正叙。
就初广序，又分为三。
从初至白如是已来，明集僧简众。同遵行法，表形心无二，与下所说作发起之由义也。
众虽和合，必有犯非，不应净法，何成说听之则？是以第二从诸大德！我今欲说木叉下，明诫敕时众，思省净秽，语默表情，虚实检行。如斯自审，则是闻广教之当机也。
说戒法重，事通迷悟，故须三覆，用表殷勤。知过必改，乃堪此众，是以第三诸大德！我已说戒经序下，正述三覆，捡问有无，劝持之相也。
广序，总分中。从下叙初段。集僧简众，总括前缘。同遵法者，别对作白。表形心者，通示缘法之意，形心即收三业。众下，科次段。则，谓仪则。明诫下四句，括略一序，文义始终，对之可见。说戒下，即第三段。住持功强，摄僧义胜，故云法重。由法重故，不容妄听，故加三问。覆，谓反覆。正述下二句，对三问。劝持一句，对总结。
就初别序，文分为二：
初、有七句，能成众法之缘也；
二、大德僧听下，所成说广之业也。
释中，初科，分文中。业，即羯磨。白法才成，所为即办，望上众缘，故曰所成。若望说戒，即属能办。
就初缘中。统明羯磨作业，僧宝成务。而事有因集，不可妄施，必具十缘方办前业。
缘成中，标文。上二句明羯磨功用。言统明者，总一百八十余件，众别皆然。而事下，明作法具缘。因集谓假缘成也。
何等为十？一、称量前事；二、托界成法；三、集僧方轨；四、以法成僧；五、和别相形；六、简众净秽；七、心欲表和；八、陈戒本事；九、提问所宗；十、举宗成答。
别列中。大约为言，一、八及十，缘通事别；余之七种，缘相俱通。今文第八，随事显缘，故云陈戒，即行筹告令也。四中以法成者，谓自然、作法，各摄分齐，即羯磨云约界明集是也。
斯之十缘，即十门义。各有量据，不可卒施。具如所撰删补羯磨及彼疏中具辨。临机引用，广略随宜也。其中问答释疑，一同彼说。若欲写取，此复何难？以纸墨易繁，时功难驻。不获已者，时复疏之。此既大义，业相因由，理须遥指，何得复略？然有不见彼文者，此乃往缘，以业自责。余老矣，桑榆转迫，不暇重述也。
结略中二，初指广。随机羯磨有二卷，十缘见上卷之首。疏本四卷，今为八卷。若欲下，二、显略，有二：一虑文繁不逗机故，二恐费时妨自行故。不下，示下有所明。此下，显上须对指。然下，伤后世不遇。羯磨疏者，彼文委辨缘成，广明非相。作业成败，被事如非。示众别之行仪，显僧宗之纲要。维持修奉，不学焉知？故不见者则投心无所，举事成非。教既不通，行何所托？况疾灭三宝，无利群生！实由往世业缘，致使难遭正法。然今镂板，教府盛传，我辈获闻，实唯宿庆。然常情浅狭，贵少贱多，虽复听寻，鲜能注意，寄言后学，勿事悠悠。余下，重示略意。日之西垂，影在树端，谓之桑榆。迫即训近，言居世不久，以重修时，七十许矣。
就前缘成，即文为七。有为六者，但意言也。
牒释，标中。有为六者，即以前二合为一缘，如下指斥。
和合？
言和合者，将欲广说，情事相违，义须先和，方应后集，故言和也。
和合中，初科。情事，情即僧心，事即说戒。事涉是非，情容异见，故有相违。
时，有与同师、知识别部说戒。法当尊重承事，恭敬布萨，一处住和合说戒；违者与罪。佛言，有三种和合：一、应来者来；二、应与欲者与欲；三、现前得诃者不诃。反此，别众也。
注中引与师友别说戒者，为表教法所被，元在机缘，缘有和、别。即界无二，远表无我之理，近成兼济之能。故须尊重承事，用开相利之道也。
释注中，初文。前释缘起。教法即和合之制。在机缘者，显教不孤起。缘和别者，同师是和，别部即别。即下，释制意。未证真理，即事表之，故云远也。兼济谓自他二利，能谓功能。
有三种和下，开其相也。初和，身集也；二、心；三、口也。反成别众者，以僧之为义，同具六和，三业片乖，不名僧务。广如彼说也。
次和别中，初释三和。上但通制，此分三相，故云开也。反下，释三别。谓应来者不来，是身别；应与欲者不与欲来，是心别；现前得诃者诃，是口别。具六和者，且通举之。此中但取相和，故下别指三业。余三体和，属下僧集。下指如彼，即羯磨疏。
僧集会？
二、僧集会者，广说和白，非僧不行。前虽送和，未显成僧之法。必须戒、见、利三，合表圆成之相，故言僧集会也。
僧集中，初叙广说须僧。前下，简前相滥。三业外相，犹非僧体，故云未显等。必下，正释今文。内外两和，体相俱备，故云圆成相也。
有人合之，两成一句。今言僧会，是和合也。如律功德衣中僧集和合，则前后不同。据理通得，分为二分，显义易见也。
指异中。初出异见。今下，显今释。是和合者，谓举三体，成前三相故。如下，举例。彼此二处，前后列异，可验非合。据下，纵夺显意。分即段也。
时，有比丘说戒日，若在界内，若在戒场，不往说戒处。佛言：应求，应唤，是我所教。若出界外，若往而不坐者，如法治之。
注中引说戒时，界之内外不集坐者，为表法本为人，人通勤惰，理必相摄，故虽界外，亦须内集。
释注，约界集中，初科。人通勤惰者，勤者至期奔集，惰者不往须求。
问：元结界法，为欲简人。通界无别，自得说戒，何须外集？若须集者，用结何为？
答：结界之意，为行僧法。法有通别，故制开遮。羯磨多为别兴，不集无过。说戒通收净秽，有背结罪。欲使净者行教，染者顺方，则机教两举，定慧斯克，化流不绝，成护法也。
问中，初叙结法本意。通下，难上外集，显界无用。答中，初示结界所为。法下，释通所以。初二句总标。通如说、恣，内外俱集，是遮；别即受、忏等法，不制外集，是开。羯磨下，别释。初释别开。说下，次释通遮。欲下，显通集之意。净染是机，教方皆教，故云两举。
自今已去，随所住处有一比丘，至说戒日，当先至布萨堂中，扫洒，敷座，具水器、燃灯并舍罗等。若有客来，四人若过，作白说戒。
注中引律随所住处必具说戒者，住持相也。
次科。住持相者，万二千载之所赖故。今时僧舍虽多，行者无几，欲令法住，是可得乎？
乃至一人，心念清净。
举独住者，少例多也。独则心念三说，对则彼此表净，成僧广张白相。违此非法，乖和别众。
三中，初句牒示。独下，次列三法。违下，对释注中非法别众。非法言通，别众语局。或人不应净，或法有差讹，或供具不备，并名非法。别众一种，该上三位。乖和之言，须通三别。
若有非法别众说戒者，如法治之。
言如法治者，不过人、法也。人则同住上座，法则对首吉罗。
四中。人谓能犯，法即所犯。
问：恶作、恶说，同号吉罗。止不说者，犯何等耶？
问有二意。一以注中但结非别，止而不说，未显罪相。又吉罗梵号，既翻作说，今止不说，非二所收。
答：犯恶说也。说本口言，今默不说，应非恶说。但以吉罗为罪，望人作者为言，身口俱止，同犯吉罗。可以作、说为名，二止俱非罪摄？今以止口不说，非无动虑，虑动业成，还同恶说，义无妨也。
答中，初句定罪。说下，释成。初征其非理。但下，明比拟可结。可以等者，谓不可以名为妨也。今下，显示名义。虑即是思。虽不至口，思动似说，故曰还同，亦犹默妄判收口业也。
如诸制戒，相是止善。房、衣、财、食，作法而生，近表作持，远防作犯。犯既不起，便是止善。可以类也。
举例中。初示止持，通一切戒。房下，别举作持，例成上义。作是构造，既成止善，口止无言，得成恶说。相翻取例，故云可类。房即二房，衣如离长，财即畜宝，食如足别等，凡此诸戒，并具双持。
未受大戒者出？
三、明未受具戒者。上既击磬详集，五众同来。僧集说戒，四众俱出，但明未具，亦应兼尼。
遣未具中，初科，蹑前文意。僧下，正明简众。但明未具者，点文之局，止收三众；尼虽已具，义须同遣。
所以遣者？以说戒众法，彼学未周，体不同流，故须遣去。
次科。初征，以下，释。学未周者，即沙弥有愿。不同流者，即尼众报别。式叉、沙弥尼，具兼二句。
行事之家，务须周给。既听序偈，如法召下。上座约敕，无逸为先。广如所撰删补事钞。
三中。言周给者，事须有序，不可阙故。言召下者，准知尼等，得同听序。约敕之词，指事钞者，彼云：此众僧布萨，汝未受具，不预闻之。各随本业诵习，谨慎莫放逸。
时，有比丘令余人遮说戒事。
注中引遮说戒事者，表净法秽人不乐闻也。佛世尚尔，况末代乎？止得勤勤自励，一死知生何道也！
释注，初中。注云令余人者，即三众及白衣。遮谓不令众僧作说戒事。初释遮意。佛下，嗟时。止下，诫众。一死之语，请为思之。经云：从人身中得人身者，如爪上尘；失人身者，如大地土。且现身微病，欲听无由，况当死去，前途未委。纵使即还人道，犹经二十余年，脱于余趣受生，何啻百千万劫！既沉戒障，永背真乘。其有卒世不闻，无非重障；其或始终无阙，须庆宿因。宜自深思，更增勇励。
佛并令至不见闻处。
注中令至不见闻处者，以六众下类，不令上僭。大僧净法，非彼见闻。
次安置中。六众，道四、俗二。僭谓滥上。十诵：白衣前说戒，除为瓶沙王，令心清净。
问：闻非可行，故不合听；目对僧集，如何不许？
答：计理应尔。下众无知，多生慢习，制令耳目不瞩，则重法尊人，生其钦仰也。
问中。难前著不见处。答文，初句纵前所问，目对不闻，义亦无过，故云应尔。下下，正释制意。慢业本有，转令增长，故云慢习。
除人未受戒者；非人来者，听之。
所以注中除人，开鬼者，以非人具通，隐显彻见，自生深信，不劳事约也。人则反之。
三中。非人具通者，得通有二：一者修得，如诸圣人具六通者；二业报得，鬼神外道，亦具五通，但无漏尽耳。彻见即天眼通，明见善恶，众僧行净，必无轻易。
又不应在尼前作也。
尼同僧法，应预同闻，莫非下类，慢习须尔。
四中。上二句明体无高下，下二句显位有阶差。
不来诸比丘说欲及清净？
四、明不来说欲者。小学乖法，已出清众；同俦不来，恐生异结。或诸缘障，心达事壅，故听传情，应僧和义。自分为二，欲表成僧，净陈行具，可以知也。
四、明说欲。释文中，初蹑前起后。异结即各结别部，令僧破故。或下，明开意。诸缘，如下注释。自下，释欲法。初制欲、净各传，欲应羯磨，净应说戒。后废前教，例须合传，故从此释。
时说戒日，有病比丘，若看病者，及三宝事，不来听戒。佛言：应与欲及清净，随其广略。若不现身相、不口说者，不成。若病重者，舁至僧中；恐病增动，若出界作。以无方便可得别众羯磨说戒故也。
注中引病等者，成欲缘也。言广、略者，缘奢、促也。重者舁来，以法济也；恐增出界，以事摄也。欲明众别两行互相资成，不可逼也。言无方便别众者，以大圣布教，意在清心。心浊之元，我倒为本。故无同界别我乖宗，但使一和，通成僧法，则我倒渐亡。定慧之力，功由于戒。故以事约之，可不然也？
注中。初释欲缘。注列五种，钞中更加作衣缘，并名如法。言下，释欲法。奢、促者，奢谓缘缓，故须广说，对首陈词。促即缘急，乃听四略：一、云我说欲，二、我与欲，三、为我说欲，四、现相。准钞，约健、病以分，四略唯病，广通健、病。重下，释重病。云事摄者，且令身安，不闻法故。欲下，总释开意。众法多方，使私缘各遂。别人情顺，得众行功成，故云相资也。不可逼者，谓须开也。言无下，释制意。初叙教意。故下，明立制。故无同界者，无，犹不得也。所别望能别，故云别我；反增我倒，故曰乖宗。此明制意之急，以显注中无方便义。则下，显益。事约者，即别众之制。
比丘尼众遣何人来耶？
五、明尼来请法者。已上四缘，止是一徒自行。今两众相摄，非法不可弘之。故因说戒，便有斯告，成外化也。
五、尼请法，初科，叙意中，初总结前缘。徒亦是众。今下，正示今意。非法不弘者，谓必假说戒缘也。
文云尼众遣何人来者，此问尼也。或云尼遣何人传信从僧乞教授者，即谓所告比丘也。以言中不了，故光师制戒序云：谁遣尼来请耶？此谓比丘受信者。得意忘言，任通无在。但知行德兼备，不可妄传，故须待请，方往教授也。
次科，文列三出。初云此问尼者，点何人字，指使尼也。次释何人是所告者，即尼遣僧，事仪不便。后约受信，释上谁字，即僧遣尼，语意无失。谓受嘱者令尼来问可否，即为遣也，删定戒中亦同此示。得下，遣执。但下，示意。行德即所请人，须具十德，如钞具引。
佛言：若有者，即应起白言：比丘尼僧和合，礼比丘僧足。广如删补羯磨中。若无来者，答云：无尼请教诫也。
注中明广，具如羯磨。必无来者，如文可知。
注释。指广者，事钞亦同，大有四科：一、受嘱出众，三说告僧；二、展转次第，简德求请；三、还白上座；四、上座诫敕。委亦如彼。
今僧和合，何所作为？
六、明问发者，以众集约相，不举无由可知，故审事源，通问其集。
六、问缘中，初示问意。约相即三业和同。然未彰集意，故云不举等。故下，释问词。言非别指，故云通问。
说戒羯磨。
七、答成法者，文分为二：
同住相进，非法不弘，故答所为，以表集意，云说戒也；
非作此白，无显僧心，心乐所表，非言不显，故曰羯磨。
七、答法中，初科。分句别释，初释说戒。相进是同住之本。非法下，示相进之方。非作下，次释羯磨。上二句明立意，下二句示法用。乐字去呼，谓同忍也。
有云或答布萨说戒者。布萨西音，说戒东语。乃知布萨名含，不妨净住义摄。二名体一，不可重言。欲显羯磨名通，说戒事别，故陈此二，则表众义尽。
指异中。初标异，即古戒本。布萨下，示二名。东西二音，非正翻度。乃知等者，出不标梵言之意。含谓通含，不专一相，故钞中或翻长养，或云断增长等，忏罪、八戒，皆号布萨。三千威仪，翻为净住，净身口意，住于戒故。虽具多翻，不出此义，故云摄也。二名下，指前非。欲下，明今意。表众者，即律文中二种摄僧，统收众行，故云尽也。
佛言：若说戒日，不得在房。
注中引律不得在房者，表人能弘法也。
比座相检来不来者。
比座相检者，是无乖别也。
应先白已，然后说戒。
先白后说者，教法难闻，先令使知，不容自怠也。今行事者，上座于说戒日，令维那唱告，知僧说戒。及至戒本，复重举之。据事似繁，约义无爽：前是众法直告，后是僧义同遵也。
释注，白告中。初示白意。今下，明白法。初明告众。应云：大德僧听！今某月某日众僧和合某时就某处说戒。及下，明单白。据下，出重意。爽，失也。直告者，简下羯磨问和忍故。
若痴比丘，言先不诵，或有忘者，不成说戒；当依能诵戒者。比丘五夏，当诵使利。若诣比近，学诵戒序乃至余法，还至本处，次第说之。
又云依能诵戒者，以行不顿成，必待教学。不诵恐忘，将何依据？故制五夏或尽形也。
制诵中。以道假行成，行由教立。若非教本，行成虚丧，将何依据？斯言有旨，焉得为僧弃而不顾？若论读经求利，则专忆忘劳，至于诵戒修身，而生平未瞩。轮回长劫，非此而何？律中：愚痴比丘五夏不诵戒羯磨，尽形不得离依止。
不应重诵。
又云不应重诵者，正法轨模，理有常准。重诵倒说，则听者浮昧，故不许也。
五中，初叙正仪。重下，显制意。倒说即是重诵。
若不得者，但说法、诵经，从座而起。不者，如法治也。
又云若不解说戒，但诵经法者，以三学资人，戒为教本，故前制之。必无能诵，方说经法。
六中，上明本制。必下，示缘开。
问：既诵不得，白读何伤？
答：凡欲化物，必俟说听之功，安有读文而能附事？故世之论士，无见执文；佛之扬化，登机即演。说戒同然，事符圣制，故唯制诵，不可读也。自有读文而起诸行，不是常法，故不说也。
问中。白谓公白。答中，初明乖理。俟即待也。故下，举事以质。自古高僧，多尚持论，随言对答，执卷非能。登犹对也。自下，遮疑。但人根各异，缘发不常；见闻触知，通皆入道。但此方耳利，偏尚音闻；诵持训诫，尤多行益。圣教苦制，终不徒然；自余别途，不可为例。事钞举此，比拟羯磨，故知二法，白告义同。
问：前云羯磨须假十缘，今戒本文但列七者？
答：四不须问，此七必问。又复七中，六种通诸法，教尼局说戒，十所不摄，则为十一矣。
次明单白和众法者。
何以须者？僧通凡圣，情见难谐，我虽欲说，未知许不？又说戒广略，则有五阶，圣制乃通，凡心须显。故须和默，即应缘同。
二、所成法。初叙意中。初征问。僧下，释。有二义，初约僧情不同。谐，和也。又下，二约说戒差别。五阶者，律有三五十五种。初、说至序，余者，应言僧常闻；二、诵至四事；三、诵至十三；四、至二不定；五、广说。复有五事：一、说序至四事已，略；二、至十三已，略；三、至二不定；四、至三十；五、广说。复有五事：一、说序至十三；二、至二不定；三、至三十；四、至九十；五、广说。今且据一段，故云五阶。或可五合作三。圣制通者，但使有缘，并开诸略。凡心须显者，随缘缓急，令众同知。故须等者，情和缘合，法事可行也。
就制此白，如彼具详，恐不委见，故略分判。就文为三：初、叙告事情，二、忍同可不，三、举事成结也。
释文中，初。指如彼者，即羯磨疏。白法五句，总分三别。初叙告者，即初二句。次忍同者，即三、四二句。后结成者，即后一句。
约句有五。
大德僧听！
初大德僧听者，警众情也。将欲表述，恐有异缘，故命章大告，不容耳识妄听也。
释初句，初中。表述，即次句缘本。异缘谓他想。首提美称，目彼同闻，故云命章。大，犹遍也。
有人言：斯则赞美诫敕之辞也。大者，莫先为义。明九十六道有师资之僧，佛道之僧，运广莫过，故云大也。
释大字中，初科。上二句通示。大下，别释。九十六者，外道六师，各有十五弟子，执见各异故。僧者众义，彼亦称之。上求下化，故云运广。
又云：出家四果，乃是真僧，无学最高，故云大也。虽僧未阶，必得无障，以出家者必为解脱，因中谈果，亦云大也。
次释中。内外两凡，皆假名僧，见道已去，号真实僧。无学，真僧中之极，独得大名。虽下，遮疑，可知。
又云：三宝为言，僧田最胜，义通余二。如爱道施缘，能生大福，故云大也。
三中。若论功行，佛、法无伦，今约兼通，故推僧胜。如下，引证。贤愚经云：姨母用金色㲲上佛。佛云：可施与僧，我在僧中。佛同应供，僧为解脱，人能弘道，法在其中，故云通二。
有人言：诸义不无，今所论僧，为简小学，但取无愿，故云大也。
四中，对沙弥有愿。此义颇亲。
所言德者，有所得也；以得善居身，故名有德。出家舍著，福度含生，戒善自修，灭诸过业，修习定慧，断结成道。备此美称，乃称有德之人也。
次释德中。初、通释字义；出下，二、别列德相；备下，三、总结。德相中，六意释之。初句厌离行，次句慈愍行，戒下，修功德行。二、初句及下三学等，即自利行；福度一句，利他行。三、从初至定慧，即修因，断结一句是克果。四、舍著灭过及断结，是断恶；度生与定慧，即修善。五、即上断恶，摄律仪也；三学者，摄善法也；福度，饶益有情也。六、福度即誓度众生，断恶即誓断烦恼，戒定慧誓学法门，成道即誓成佛道。文中六句，出家法行，无不摄尽。以人通凡圣，行兼大小，故以因果、三聚、四弘释之无妨。
所言僧者，唐言和合众。和有二种，谓人、法也。言人和者，虽复殊方异质，品族不同，若至同聚，则胸襟莫二，事顺心同，如水乳合故也。言法和者，戒、见、行、命，说戒布萨，有必齐遵，无宜乖逆故也。
释僧中，初翻名。和合是用，众即是体。羯磨疏中，唯众单翻，今此存古，但知体、用有殊，不妨以义助显。和下，释义。人和中，先约俗论，依、正、姓氏三种皆异。若下，出和相，初二句通示，次句指事别释。事谓羯磨所被，后句喻显。法和中。戒见等是别法，说戒即众法，义收羯磨。行即威仪，合是仪字。布萨合作羯磨，疑是传误。
然僧义大约，六和为先：身、口、心和，所谓人也；戒、见、利和，所谓法也。人、法乃具，数须成四；三人已下，无用斯法。今此成僧，故有此白。
六和中。还收人、法，或约内、外，体相、德用分之。斯法即此单白也。
所言听者，专心静察，听我所陈。陈何相耶？意欲将说净戒，非杂染所闻，故有斯示。若素自明白，坚持无损；已有毁缺，忏说令净。脱不专听，便忘所犯，带罪终身，一何自累！故须静听也。
释听中，初通示。陈下，叙说戒意。若下，明须听意。累谓累缚。
今僧十五日布萨说戒。
二、今僧十五日布萨说戒者，双牒缘、本，两告众也。标日是其时缘，说戒是其宗本。上令摄耳，正为此也。
第二句。准删定戒，改布萨为众僧，则无重言之过。
若僧时到，僧忍听。
三、若僧时到，僧忍听者，谓心和事顺，理必承修也。若者，为语不定之辞，言由渐也。僧时到者，到即至也。一者人到，清净大沙门入也；二者时到，十五日布萨时至也。僧忍听者，责忍同也。今欲说戒，听许以不，同则默然，不同者便说也。
第三句，初通示。若下，牒解。据业疏云：法事契会，谓时到也。彼取合宜之时，则通一切羯磨。此约作法之时，唯局说、恣二法，以时有限定，故得此释。责，问也。
此听，心用和忍之听，异上初句耳识所得也。不解此二，听听同声者，则言表不通，不成羯磨。前听即在去声，他径反；后听即是平声，他丁反。恐不解此，违损事多。自说戒时，罪福犹可；脱临受戒，恼害尤深。故须极诫也。
拣滥中。初分义异。不解下，示音别。恐下，显意。
布萨说戒。
四、布萨说戒者，单牒宗本，劝速忍同也。布萨多翻，此应清净，余如事钞所引也。
释第四句，指钞，即说戒篇，如前略引。
戒本不同，或云众僧说戒者，或云和合说戒者。任情两得，理通无妨也。
点异者。今本依律出之，至删定戒中，则前云众僧，后牒和合。
白如是。
五、白如是者，详述前事，结告本情故也。
自余成否等相，如删补羯磨、钞、疏中，须时抽取用之。
结示中。指在三部，历学方知。此据一白，略示而已。
佛言：当随王者，若十四日，若十五日。应作数法。
注中日月随王法者，谓随俗也。
释注中。随俗者，以年月日时闰余大小，皆出俗中律历故。
若黑若白各有十五。随月称之。
言黑白者，以道俗位殊，时数亦改故也。俗则年有四时，道则岁唯三位，略于秋分也。故三时之始，冬分在初，表无常也，令有慧者观时入道，不容非逸也。故冬四月，以八月十六日为初；春四月者，以十二月十六日为初；夏四月者，以四月十六日为初也。
明黑白中，初科。前明异俗，故下，推教意。俗以春为始，取其发生；道以冬为初，则取凋落。出家厌世，非求荣故。故冬下，列时位。
且举一方，不可偏执。如今印度诸国，以五月十六为前夏。睹货罗国以春初为夏首。此则随方土之所宜，任机缘之取舍也。
次余国中。五月十六为前夏，则九月十六为冬初，正月十六为春首，即善见中六月十六为后安居是也。睹货罗者，西域记云此国地南北千余里，东西三千余里，东阨葱岭，西接波斯，南至雪山，北据铁门。其国冬末春初，霖雨相继，加以风土，率多瘟疾。而诸僧徒以十二月十六日入安居，三月十五日自恣等。业疏云余参传译，亲问来人是也。此下，会通。
半黑白者，随月晦望也。间以净法，随位说之。律文日日说戒，妨废道业，故限晦望，折中之宜也。
释两半中。初牒释。间下，明说意。律下，示制缘。
先黑后白者，举三时三始，必十六日为初也。又云：十六日已去，白亏黑生；月一日已去，白生黑亏。约相取分，故有斯召。
先后中，初正示。文中不显所表，亦以白亏黑生表无常败坏，使观厌也。又下，示得名所以。
若得四人，应作此白；三人以下，当三语说戒也。
若得四人下，文相可解。
诸大德！我今欲说波罗提木叉。
次解第二发起序中。文分八段，律文具解。今且生起，后方释文。
次释诫敕，初分示中。律具解者，即注所引也。
从初至说木叉已来，标举说宗，叹功劝信，有生善灭恶之义。
但斯正戒，乃是众同所闻，理宜崇遵，必无乖别。是以第二令集一处，显形心无异。
形心既和，事须详审，听若异闻，则乖说意。是以第三谛听善思，正明警敕，有开解之用。
凡欲闻戒，为被行净之人，必有违犯，便乖说听之法。是以第四若自知有犯已下，正劝时众，省己之违，见过寻悔，应法成行。
染者既诫，无过当机。自表己净，世号伐德。但止默然，闻成义显，即名答对，应上问意。是以第五不犯者下，省己之顺，默表己净。
上五通告，止在别缘。三根外彰，众网须正。必有他举，理须对实。是以第六若有他问下，诫劝时座，犯持之士，深怀二答。
生起八段，次第相由，在文可见。六中云别缘者，即自行。二答者，下释云有犯露答，无犯默答。
若内实犯，而外表净，令僧妄解，罪障尤深。是以第七如是比丘下，明隐覆之瑕，不实之损，行秽自缠，特由抱过，劝发露也。
若顺教修，理有深益。是以第八若彼比丘下，知犯识忏，还净上起，三学增明，克成道业，不虚之益也。
八中。上起即忏悔，名出了论，谓翻前犯时居下，故名为上；戒法续生，称之为起。克，能也。
生起此文，非教本意，讲说之家，务传言相。西梵诸师凡欲敷演，但依文义，广说所由；至于科约，盖阙如也。纵有分判，大通无局，如龙树解大品以为二道，天亲释涅槃以为七分，须知意也。不可浪事悠悠，费于纸墨，大破正功，无任法利。顾诸学者，可不思哉！今欲消文，就义分之。更有科约，终非大济，故削略也。
结略中三，初示意。教本资行，非图多说，今此叙致，但利讲解，故非本也。西梵下，二、举中梵例显，初叙本无。如今藏中大小乘论，止是长途散释而已。纵下，遮妨。其间亦有科判之者，故须此示。大通者，谓以义总分；无局者，非随文细碎。龙树下，即智度论，释大品般若，彼分二道判尽一经：一、声闻道，二、菩提萨埵道。天亲造涅槃论，分经为七：一、不思议通反示分，二、成就种性遣执分，三、正法实义分，四、方便修成分，五、离诸放逸入证分，六、慈光善巧住持分，七、显相分。据彼西梵敷演之式，则知科判本非急要，故云须知意也。不可下，三、显略。浪，横也。费，损也。破正功者，妨自行也。无法利者，无益他也。
初云诸大德下，举宗标示也。
释初段中，初。云举宗即木叉，标示谓告众。
诸是不一之名，显教正训，广必四人已上，故云诸也。大德不异前通。
释诸大德中，初文。不异前通者，指上单白已释故。
问：广说戒法，其必在僧，如何今告，乃言别也？
答：戒法通收，何隔僧别。望法是僧，望机是别，法被在人，故须问别，不足怪也。
问中。如羯磨告众，则云大德僧听；单对一人，则云大德心念。今此对僧，反彰别号，故须问释。答文，初二句通示戒法。以制总十方，法分三位，故曰通收。望下，正答来问。望法是僧者，单白广说故。望机别者，检问自行故。私释：若准羯磨，初令同听，乃是告僧；后责同忍，云诸长老，亦是问别。今此说戒，前陈单白，已是告僧，后文敕听，例皆召别。据斯比拟，义无异也。
文云我今说木叉者，正标宗也。木叉，果德之名。戒克在因，今言果者，因中说也。
次释木叉，初中。上文标判。木叉下，考名会释。克，定也。
光师戒本云我今说戒者，以名显时心，略隐果号。而今所引，乃是律文，不可全蔽，故须出也。
次科。先示古意。彼谓果号乍闻难晓，以文举梵言，义非现行，故云以名等。而下，指非。恐乖圣旨，不可改作。则古今两别，是非可见。蔽，覆也。
佛言：新受戒者未得闻戒，不知何学，听集一处，和合说之。
注中引新受戒者，不知学方，佛大慈念，故制斯教，同集一处和合说之。望欲近约身口，远倾我倒，同出三有，齐断四住，是佛意也。今时行者，但受福田之资，多无解脱之念，乖佛意也。但自踬顿神识耳。
释注中，初科。前明制说意。身口是业，近约在因。我倒是惑，远倾从果。今下，嗟时众。受福田资者，虚沾信施也。无解脱念者，行染尘俗也。踬，猪史反，困也。
波罗提木叉者，戒也。
注中佛自解云：木叉者，戒也。
解名中，初文。佛自解者，显示律文出自金口也。
有人言：斯非佛解，乃法正之言。今解不尔。五部十八，乃是人分。至于律教，无非佛旨，何得无学妄敢错辞！纵有披解，自为卷帙，可以寻也。所以斯戒，必有隐相，唯佛自通。下重有疑，如法聚条部，有问为解。岂非戒为众善之宗，非佛余圣故不达也？
次科。初出古判。今下，正斥。初立理显非。谓部类虽分，教旨不易，即前序云贤圣缄默，但知祇奉是也。错音醋，置也。自为卷者，如多、伽、见、母诸戒论等。若许擅加，何须别解！于义自显，故曰可寻。所下，彰佛独说，上文证定。岂下，示意。私释：大千界内，佛为法王，律是佛敕，唯圣制立。自余下位，但可依承。良以如来行果极圆，穷尽众生重轻业性。等觉已下，犹非所堪，况余小圣，辄敢拟议？有如国家，赏罚号令必从王出，臣下僭越，庶人失信，亡败无日。佛法亦尔，若容他说，群生不奉，法不久住故也。
今又释云：戒非木叉。木叉乃是绝缚之果，戒是正顺解脱之本。隐因彰果，故如上释。
牒释中。前释文已解，故云又释。义意无异，故指同上。
自摄持威仪住处。
注云自摄持威仪住处者，此叹木叉能灭恶也。
灭恶中，总释。可解。
由斯戒法，能持七支，有过皆塞，名自摄也。身口既摄，光净如珠，顺本所受，故名持也。行善所及，各有宪章，名威仪也。威谓容仪可观，仪谓轨度格物，并由内怀正法，故使器宇超伦也。
别释，初科有三。初、释自摄，即含法体。塞，犹止也。次、释持字，即戒行。三、释威仪，即戒相。宪章指律教，行与教合，美德显故。格，正也。器宇，即目形仪。伦，犹群也。
言住处者，正行由教而成，教是行之所依，故名住处。如经戒为功德住处也。
次科。教、行对论，若约相成，则教能行所；若论相依，则行能教所。此释住处，正取于教，上举能成，显下所依。
行根、面首。
注中行根、面首，此叹木叉生善相也。由戒能生成万行，喻若于根；如经云若无戒者，诸善不生，即其证也。又如论云戒为众善之根，生善中胜，无过斯法，喻同面首也。
生善中二喻，根喻出生，面首喻尊胜。初总判，由下，别释。初据遗教，但合根喻。又下，次引多论，双合二喻。根义同上。首居五体之尊，戒为万善中胜故也。
集众善法，三昧成就。
注中集众善法者，能会正慧也；三昧成就者，能明正定也。此之两行，并藉戒因，成上根义。如经云依因此戒，得生定慧也。
三中。初别释二学。集善配慧者，历诸道品，无非观慧。三昧者，亦言三摩提，此云等持，亦云正定。此下，总显戒功，释上能会能明之语。已上三引经文，并是遗教。
上来叹木叉恶灭善生，深有殊功。次叹木叉发引群心，能成法轨。
四中，初科。上是叹行，即结前也。次下叹教，即生后也。以教相条别，持犯楷定，能使行人举动有仪，故云能成等。
当结，当说，当发起，演布开现，反覆分别故也。
言当结者，若于法有违，覆过显净，当如法治。治在说后，故言当也。交今未唱，望后许陈，言当说也。八段序分，与正宗为兴致之由，言发起也。
三分解中。初释当结，即默妄罪。当，犹将也。次释当说，即下序文召令忏露。交，犹对也。三释当发起。八段即序八章。
问：此释初段，正说发起，云何都以八段为当？
答：初略标宗，望后多分，犹未陈说，故通指之。
上有三当，总是缘渐。八篇正戒，轻重条然显示，故云演布开现也。
正宗中。上二句蹑前。缘渐即发起义。八下，正释。现即示也。
广教流通，篇别重举。恐有沉坠，罔冒将来，故云反覆分别也。
流通中。初二句指文。篇别重举，谓牒前已说，即是反覆也。恐下，示意。诵有遗漏，则是沉坠。误于后传，故言罔冒。
有人云：八篇正宗，各有三致，何得通收广教？如初篇中诸大德四弃即当发起；中开四相，列坐齐闻，即布现；后结三问，重条前章，即反覆分别。并是圣言引用，何得不依！
他解中。初立义指斥。如下，举初篇别配。此则唯就正宗明之。然前列三当，此师但举发起一义，余二文略，义必通含。并下二句，似是他师结责之词，又如疏家取用之语。上文配释，全据本经，故云并是圣言也。
诸比丘共集在一处。
二、诸比丘集者，表法无乖，明人不别也。
第二段，释文中。法即指戒。谓法非偏被，人无独说，即明同界须集之意。
佛言：同羯磨者集在一处，乃至应诃者不诃，是名如法。
注云同羯磨者来，名身集也；形碍法通，须陈欲法，名心集也；身虽赴座，容有诃止，默忍法圆，名口集也。以斯三业，共成一僧，故云集一处也。
释注，初科。注文乃至字，略其心集。疏中备约三业解之。形碍，身有缘故。法通，可传欲故。法圆，羯磨成办故。一僧，僧即众故。
又解云：同羯磨者，明说正戒，行净者同。自余过犯不足数者，不同羯磨，不须集也。言应与欲者，谓此行教，不可自轻。大急要缘，事不获已，方开与欲；自余轻小，则不须也。且如病缘，重者舆来，少者僧就，可以知也。言应诃者，谓四羯磨、诸杂治人，行法在身，无容秉法，身虽足数，口不陈非故也。若斯陶练，方得实人，可不然也！
他解中三节，并约拣众。一、简足数。过犯谓三举二灭人，更兼尼等四众，哑、聋、睡、狂等人。二、简欲缘。大急即三宝、疾病等。三、简合诃。四羯磨：诃责，摈出，依止，遮不至白衣家。此四，律名得满不得诃。诸杂治者，即收行覆藏等人。并由夺其智能，不得诃法；必非此等，方名应诃。若下，总结。陶练，即是拣择。实人，谓合教者。
若众大声小，敷妙高座，立上而说。
言敷妙座者，重正法也。开立说者，惠及人也。意在说听有功，道根无失，岂可无闻，徒劳彼此，何所益也！
次科。初释制意，次释开意。言立说者，律因众大声小，不得尽闻，佛开立说；犹故不闻，听作转轮高座，立上说之。道根即戒体。
八难、余缘，随时略说。
言八难者，谓王、贼、水、火、重病、恶虫等是也。言余缘者，寒、热、雨、湿、人多坐迮等是也。广文如钞。
略说中，初文。八难文略人与非人。余缘略众中多病，布萨多，夜已久，或斗诤事，论毗昙、毗尼，说法夜久等。义加寒、热，不出律文。
随时略说者，圣教被机，时来不一。众首智人，商略事务，戒有十段，略说有九，斟酌用舍，故曰随时也。
次科。时谓时缘，如上多种，故言不一。十段戒文，初段必广，故但略九。然作白已，卒难排门，不可说序，但云各正身口意，则十皆可略。但白在序中，义同广诵，故云九耳。
若客旧外集，数有少多，说过此序，告净便听。
言客旧外集者，法摄人也。如有违背，不无其罪，则人从法也。初来闻序，不劳告净，以闻三问也。八篇中来，必须告净，以不闻序。
四中。初释制集。法摄人者，望制众也。人从法者，望制别也。初下，释告净。八篇中者，才过三问，即须告净。
余广如律。
斯事众矣，不可即言，故指律也。
五中。言事众者，谓净者陈净，犯者发露，一人自告，多人别牒总告，客少不劳重说，等、多更说，事仪词句，并见事钞·说戒篇。即，犹卒也。
汝等谛听，善思念之。
三、汝等谛听下，诫妄缘也。凡心难系，喻同野鹿；圣人体之，如锁猿猴也。摄耳寻声，名为谛听。以三藏教网，用虑业非，名善思也。
释第三，文中。初述意。野鹿喻驰散，即遗教云亦如恶马不以辔制，狂象无钩，猿猴得树等，皆喻识心剎那生灭。锁即对治门也。摄下，释文。今时坐听，心多别虑，或复睡眠，请细读此文，用策蒙昧。
佛言：端意专心而听法也。
注中正心思择，名端意也；一心无倒，名专听也。
释注中。上简邪思，下简乱想。
若自知有犯者，即应自忏悔。
四、自知有犯者，以说戒本意，唯在除犯；闻而即行，便同上起，故文云即应忏悔者是也。
第四，释文中，初科。叙说本意，以彰须忏。才闻序告，不容延久，故云即行。上起即忏悔，从喻为名，故云同也。
悔是此土之言。忏是西方略语，如梵本音忏摩也。忏字非仓、雅所陈，近俗相传故耳。
次科。仓、雅皆俗中字书名，如三仓、尔雅等。
忏悔义应此处道之，可妙同于事钞也。
指略。同钞，即忏六聚篇。
佛言：谓所犯事未忏悔也。有二种智人：有罪能见，见罪能如法忏悔。若欲悔者，当诣清净比丘，说犯名字，如法除已，方得闻戒。乃至于罪有疑亦如是说。若僧并犯，无人可忏，不问识、疑，白忏后说。
注中犯事未悔者，释成有罪相也。但以无始无明想倒为本，动念缘境，何得萧然？唯有智人，能见能忏；自余惑重，何由开悟？故律文云无学果人不故犯戒，三果同凡，未免缘缚，可不思哉！
释注中，初科。前牒示。但下，推释。初叙犯多，上二句示惑，下二句明业。萧然谓清静无系之貌。唯下，明忏少。故下，引圣诫凡。初、二两果，故心犯性，三果故心犯遮，四果误心犯遮。
注列智人以成行悔之法。诣清净者，用显托境明心。说犯名字，识相不虚也。如法除者，明依教起悔，非泛滥也。
次悔法中。初通示。诣下，牒释。托境，即所对人。明心者，决所犯罪。
识疑同犯开白忏者，罪据覆藏，对众陈情，白告悔断，同大忏也。
开白中，初科。罪据覆藏者，由覆成过，露则无故。同大忏者，不异上篇众法悔故。白文如羯磨，识罪白已即净，疑罪后决重忏。又偷兰已下诸篇皆灭，不开上二。
何以得知者？以凡造过，集谛所收；知苦断集，见道便克。岂有自言，便净斯业？
次征意中，初科，初句征。以下，释。集谛，世间因也。见道即初果。此明至圣方断集业，凡夫口陈，岂能即断？意显律忏，不明业理，故可忏净。
今诸戒首令忏已闻者，既悔前罪，断后相续，露过现前，于心无隐，便同净用，得预闻持。不论往业招生增惑。
次科。初明忏净所以。律忏宗旨，此文极显。不下，示教分齐。业即业道，招生即苦道，增惑即烦恼道。此三心行，判归化教，律据违制，故非所论。
此但事悔，伏业而已。终须行净，深见我倒。知我倒本，相等虚空，但有妄缘，故缠三有。审见此理，明白无疑，分得正见，方倾苦趣。若此之悔，名为灭业。业何可灭？障不招生，故名灭矣。乃至无学尚酬往因，如身子婴病，目连遭苦。可以类通，想不迷矣！
三中。初二句蹑上律忏。终下，发后理忏。初示理观。且据小宗，性空观析，见无我理；相空、唯识，具在事钞。我倒本者，即是无我，故举虚空为喻。审下，判位。言分得者，即内凡以上不生恶道。若此下，结示，初明行胜。前但事伏，此理灭故。业下，转释灭义。不招生者，但无总报，不无别报，定业不转，至佛犹偿。是故学人好自观察，常以善缘熏练心识，勿谓无罪，业理灼然。华严偈云：假使百千劫，所作业不忘，因缘遇会时，果报还自受。佛言真实，无得自欺。乃下，引示。大论舍利弗患风疾，增一目连乞食，为梵志所打，骨肉烂尽，皆谓酬往业。据此可知，理忏不灭，故云可以等也。
问：行净之士，应有二人，不犯应先，如何后问？
答：不犯者希，自然合教；犯者多数，覆过是恒。说本除罪为先，故先问于有罪。
问答中。约行以论，净胜秽劣，持者合先，今乃反倒，欲彰圣制布措有旨。答文可见。二人，如下科。
不犯者默然。默然者，知诸大德清净。
五、不犯默然者，不自伐德，默应答也。
第五，文中。有善自称，谓之伐德。
佛言：无犯者有二种：若本不犯，若犯已忏也。
注中不犯有二，初则专精不犯，后则犯已能悔，第二白法。莫不于己无瑕，同成不犯之色也。
释注。第二白法者，且指忏残，通下诸聚，皆名能悔。以残毁体，忏复僧位，义同再受，对望初受，故云第二；戒善清净，故云白法。诸经论中黑白二业，即目善恶。初篇永无复本，下聚行缺体全，是以行忏，不彰此名。色，犹类也。
若有他问者，亦如是答。
六、若有他问者，谓举罪比丘如法征责，有犯露答，无犯默答。义同世语，故注如二比丘相问答也。
六中。此谓有犯同听，三根外彰，为他所举，敕令实答。初解约语、默二答以释。如二比丘者，举事以比也。
又解云：三根不昧，五德有闻，对众举治，何得怀默？故须虚实自雪，彼我彰情。是故佛解如相问答者是也。
他解中，二并语答。三根即见、闻、疑，举由此生，故云根也。五德，律制举罪必具五德，一、知时，二、如实，三、利益，四、柔软，五、慈心，如钞·自恣中解。雪谓分析。
如是比丘在众中，乃至三问，忆念有罪不忏悔者，得故妄语罪。妄语者，佛说障道法。
七、如是比丘在众下，明不忏有损也。
第七文中。不忏，即覆过结业。有损，谓违制障道。
言故妄语者，既默表净，获何罪耶？古来诸师，亦有商略。此既一途正义，不可不知。先以义开，后方消判。
牒释中。初文注明吉罗而问何罪者，以古谓方便，今为根本。后方定判，故作疑问，引起义章。
今释序中默妄，六门分别：初、定重轻，二、明通塞，三、对问缘，四、就罪辨，五、约人论，六、经处犯。
初、定罪者。
昔解云：序中默妄，但是方便。何以知之？默罪表净，诳僧未彰，故是方便。
定罪中。古解，立理可见。
问：言未彰口，僧虽虚解，结方便者，如身造口业，默起表圣，虚解是同，何因究竟？以斯例默，应犯堕罪。
解言：不同。身业表圣，睹相无滥，故是重罪。今默表净，在众通含，不偏在己，故知方便。
初难中。身造口业，相同默妄，彼得果罪，故取为难。解下，但以滥不滥分。不滥成诳，滥故未成。下文历句，委破此解。
问：若言默妄，以默为体，余之妄语，虚说为体。今以默妄为说方便，亦应以止为作方便。然止不得为作方便，默妄岂得为说方便？
解云：妄语为义，言章了了。今则默表，其相未形，前人非决，何成究竟？
次难中。先定犯体，今以下，正难。作犯必以作为方便，例妄亦须说为方便，今何反之？解中，以默表语，为妄方便，即无所妨。
问：默罪之人，私心决畅，止在三问；随问默然，诈净义毕，有何所少而是方便？若默表净，更须口言方究竟者，僧中羯磨默忍之时，亦应但是和家方便，所作之事，亦非究竟。今则不然，随作结成，何名方便？
今解，立理中，初科，前难古非。凡言方便，有果可趣，事未究竟。今此默妄，无别果头，故非方便。若下，举例相并，益见彼非。今下，次显今判。
问：此默妄罪，别有方便不？
答：未至召问，作意欲拒，例亦须结，无则单犯。
但默妄吉罗，律文具有；古师立篇，义局三均，故以此罪入方便摄。今论篇者，别有意义，故所不论，可如下也。
出意中。三均如后，彼谓具则名篇，不具号聚。除众学外，恶作、恶说究竟不均，皆归聚摄。默妄在聚，故是方便。今下，彰异。指后立义，篇、聚二名，互彰无在，五、七两分，均、杂非滥。今此默妄，杂中果罪。
又汝上言对众通问，身相不动，故是轻者，此亦不定。口造口业，但言章了，前人闻知，不问疑、识，俱结究竟。身造口业，无论多少，前不疑滥，则非方便。
难互造中，初文为二。先牒古解，即如向云在众通含，不偏在己，故是方便。此下，显非。初叙各造。身下，明互造。无论多少者，正用此句对破前说。
何以知之？以句义定。如多人坐，有问者言：成圣者起。一人独起，前人不疑，故结究竟；若多起者，前人生疑，故结方便。或多人立，问圣者坐，一坐犯重，多坐犯轻。以前诸句，动故生罪；今下诸句，不动亦犯。如有众中多人坐立，言非圣者动身，一动、多不动，轻；多动、一不动，重。于我圣相，明练无滥，故得重罪。如是例知句也。
历句中，初二句标。如下，先明动句。古谓动身则重，今约坐立二位，各有一多，共为四句，一重多轻，寻文可领。以前下，次明不动句。初结前生后。如下，列示。彼谓不动齐轻，今还以一多重轻以彰不定。如是例者，如云是圣人者莫动身，一动、多不动，轻；多动、一不动，重。
有人云：三业互造，必无疑滥。纵独表圣，前人有疑，不可结重。或多人现，前谓非凡，可是轻也？以此例前，相收方得。
古解中。此师不约一多以论，但取疑与不疑而分轻重。言相收者，谓一虽合重，疑必犯轻，多虽是轻，不疑亦重。
问：有心欲诳人，合口成妄语；行心欲见色，合眼应成见。
问答中，初举根境，难前互造。
答：妄语含意根，见色由眼识。行心非眼识，云何名见色？
答中。上二句对显，下二句反质。
若尔，行心非眼识，故非见色者，意业非口业，不应成妄语？
答：三业得互造，意地成妄语；六识不互用，行心非见色。故成论云：口家四业，意亦可造。斯良证矣！
转难中。蹑前非见，以难互造。答中，初约互与不互，释通前难。故下，引证互造。
问：何故在凡三业互造，六识定用？
答：三业虽殊，同意为体；六识不然，各有体相。故论说云根无互用过也。
次问中。圣人六根互用，故约在凡为问。楞严云佛能诸根互用，及大菩萨等，此据十信已去六根净位。答中，即成论云离心无思，无身口业，故知同以意思为体。六识下，见、闻、嗅、尝、触、知，根境各异。故下，引证，未详何论。
问：三业同意体，如何以分互？
答：从具以论互，广如初篇竖义中说。
第三问答。可解。下指初篇义门，即第二、三业成犯，备明单互。竖，即是立。
二、明通塞者。
如昔解云：序中问者，问通篇聚，但有犯者，不合闻戒。故序中问，通令首露，知何不该？余之三问，悉是别问当篇，于此篇罪有净不净。故知问前，不同于序通问于下。
通塞中，昔解，初科。彼谓九处三问，前一属序，通问一切；后八随篇，各不相通。
问：序通问下，可如前论。八篇问前，既有实犯，说已方问，岂非违教？
答：序中总问，显净默然。既无露罪，恐不忆识，妄谓净行，理不可然。故随篇示，令知罪相。虽先说戒，犹非覆罪，以心迷净，于行非过，如人法说。
初问中。以问下则顺，问前有违，故叙为妨。答中为二。初约迷忘释通。虽下，二、据非覆遮难。如人法者，即人犍度，彼云：有比丘犯僧残，一罪忆识，一不忆识，忆识而覆者名覆，不忆者非覆。取此以证，迷犯开闻。
问：若心迷净，有犯闻戒，心不迷者无义得开，何故律中对首、心念，得闻说戒？
答：此谓开缘，不容悔故，非谓通尔。犯不闻戒，大位约之。
次问。约在众发露，以为难端。答中，初正释来问。犯下，潜通律意。律云有犯者不得闻戒，虽有此制，不无通许，故云大约。
今解：上通义不容耳。随有九位，问皆通下，广如后说。
今解中。初二句明引古之意。言不容者，显非所取。容或作融，言其滞塞，意在不存，故先出耳。随下，略示今解。言问下者，世多不晓，乃谓说初篇时，但问犯夷，乃至众学，亦问本篇。今应难云犯下诸罪应闻上篇，则违律文犯者不得闻戒，如何通耶？今言问下，谓将说下篇，通问众中，于七聚罪微犯宪章，不合同听，非谓但问本篇而已。下文当见。
三、对问缘得罪多少。
如昔解云：虽经三问，共成一法，故今默者，但犯一罪。如诸乞辞，及以白四，言虽重彰，皆成一法。
三、问缘中，昔解。初立义。如下，引例。如诸乞辞，即受忏等，前皆三乞。白四者，且如受戒，四番羯磨，共成一受，余亦例尔。
今解不同：既有三问，随问覆默，还得三罪。如白四谏，共成一法，随白羯磨，结四偷兰。莫不对问对谏，俱有拒心，故结多罪。
今解中，初科。前立理。如下，举例。白四谏法，随遍结兰，例今三问，随问犯吉。
问：以谏例问，故得多罪。违谏第四，便得僧残，亦可默妄加四犯堕？
答：谏对别人，违僧命重。说戒直问，前过未彰，故成僧法，三问便止。此在僧中默故犯吉。若据对首有罪陈净，具有三堕。心念例知。
释妨中。约谏根本，相比为难。答中，考文凡有四异：一、别人僧法，二、违拒默覆，三、谏劝直问，四、过彰未彰。情事不同，未可比例。此下，辨异。对念口陈，二俱语妄。心念例者，说不对人，理得三吉。
四、约犯罪论者。
问：今有犯多罪者，既违序问，为得几罪？
四、约罪中，问词。且举违序，余八皆尔。
答：默净诳僧，但得一罪，以罪从问缘生，不由诳罪生。有问故违，无问不结，故知一罪。不同覆藏由覆罪生，但经明相，则随罪结。
古答有二，初立义。问虽有三，共成一法，既从问生，故无多罪。不下，二、遮妨。由覆结犯，随罪少多，恐引为难，故预简之。
今解不同：问缘、明相，俱得多罪。以此二缘结罪之位，覆藏既得从罪生罪，问缘岂非从罪生罪？问缘若不从罪生罪，同听之人悉应有犯，以有问缘之可违故。然今不尔，有罪违问，无罪不违。故知有罪，便怀默妄，何得上云不从罪生？
今解，初中。前明默覆结犯，从罪义同。问缘若不下，次立理夺破，从问义失。
故知默妄，亦是覆藏之别名也。但可经宿、经问不同，至于覆罪，一而无二。
次科，初示名异。但下，会犯同。由默与覆，俱违发露故也。
若犯十罪，随其三九皆有默净，则犯二百七十吉罗。又如一人而被三举，随受供给，皆获三罪。如是类之。
三中。初正示。且约十罪，多少准知。又下，引类。此约一人具兼三罚者为言。
五、就人数结罪相者。
既犯十罪，欲令众人知我行净。我若露者，知我行非，不齿录我。故望多人，还得多罪。如妄语法，一言诳多，随人人闻，闻皆得罪。对首、心念，例如上分。
五、约人数，释中。初叙犯意。齿录谓人不称记也。故下，示罪数。如下，引例。对下，指同。
问：对首可尔，心念独说，岂得例上？
答：若约钞文，令向四方僧发露，故知不露，则为诳僧。然境不现前，何由限约？但望独说，非仪犯吉，亦同随数，故得例指。
六、明默罪经处多少者。
如昔解云：七聚之罪，六罪三处犯，或云八罪者，谓淫、触、二粗，屏、露二处通尼及女。斯之八罪，各在当篇、二不定并初序三处犯。以不定中尼女合制，九十便离，各有其致。若欲发露，唯一处得。偷兰一品，但是序犯。唯恶灭诤，此一偷兰，序中、七毗尼中犯。
六、明经处，昔解中。初总明诸聚，后别示偷兰。初中。六罪约屏、露，八罪分尼、女。谓下，列罪目。斯下，示犯处。古谓序中通问，当篇别问，通诸篇聚，并有二罪。唯二不定，含此八罪，故涉三处。以下，别简屏露离合之致，如后自辨。若下，示发露。一露俱无，不必三处。次偷兰中，初二句通示，唯下，别简。恶灭诤者，即多人语毗尼。调达破僧，辨定邪正，随邪破正，则有兰故。
斯古义也，今犹讲之。若不叙者，无由兴教，立破二能，于是在乎！
结斥中。初指斥。彼约所犯之罪，局就当篇以明默妄，故作此释。若下，明引意。因前古非，方见正义，立今破古，述作之能故也。
今解不然：但有犯者，不合闻戒。何得犯夷不合三处，余篇得闻？故知难也。随问九处，皆有隐心，则随犯罪。
今解中。初指非。难犹妨也。随下，示正义。
若尔立义，序问便足，何故勤勤九处别问？
答：序中问者，将说八篇，恐有犯者，乖于说听。四事中问，例亦如之。欲说后戒，故先陈问，恐有忘误，谓言行净。随篇重问，为成正说，由有犯者，不合闻故。
问答中。初问。蹑上所立，既不随篇，则序中已具，自余八处，过在繁累，故须通之。答中。初明序问，四下，释后诸问。且举四事，残下准说。后戒者，通指七篇。十三中问，则指六篇。如是第论，义无别矣。成正说者，净行同闻，不乖法故。
考今所释，与昔天乖。是中则言属在僧，问净则罪通七聚。将说先问，故云问后。九处并尔，学者精详。
问：七灭之后，无戒可说，何故复问？
答：罪相如尘，细看细见，忆识之心，前后纷扰。随有解悟，即须首露，静则对人，众则心念。尼律、法聚，七佛略教，其相如此，何得言无？故文云更有余佛法，应当学之，知何不摄也？
次问中。答文为三。初通叙重问。静谓人少，容可对首。众谓僧多，即座心念。尼下，别指所说。以广律中僧戒本后，次列尼戒，后列犍度即是法聚，皆有犯相。如言人、游行、五衣离宿等，僧结吉罗，并出尼律。法聚可知。略教亦吉，如后自明。故下，引证。应当学者，即罪名也。
问：略教可尔，尼律、法聚，既不列相，有何所闻而须问净？请为通之。
问：露罪为义，不藏为先。但一序问，随问便露。何须郑重三说九反？
第三问。似与前滥。前对序问，难后无用。此彰三九重叠之意。
答：欲明戒诰，警敕行人。如谏一事，尚有僧屏七通。露罪多恼，何为不经九处？
初答中。上二句正答。如下，举况。七通谓屏三僧四。通犹遍也。
或可前问有拒，或致迷忘，忽闻后问，豁然披露，时来不一，故致多翻。圣说不徒，深有其旨，因言长理，须知发露。有罪皆藏，九处成默。序中一露，下问非罪，以无重隐之愆故也。若序中问，露已还覆，随经问处，还须露罪，以覆随心，不由言说。如人法中前露后藏，文证可解。
次正答中。初明重问。豁即开发之貌。圣下，示制意。初通示。有下，别释。初明覆经多处。序下，明露唯一处。若下，明重覆重犯。初立义，如下，引证。如人法者，彼云有比丘犯二残罪，覆一露一，彼罢道已，还受大戒已，先所覆后发露，先发露后覆藏，僧应与彼随前所覆一罪与覆羯磨，随后所覆第二罪与覆羯磨是也。
若尔，露罪还成覆者，首陈何益？
答：披露肝胆，慎终如始。一露不覆，随问何愆，岂非益也！
转难中。蹑前重覆，征露无功。答中。显前律制，意令尽露。肝胆即目犯心。
上来随义略解默妄，今次消文。余皆可解。
消判中，初科。余可解者，下文但释障道，余不解故。
言障道者，下注解云障于禅果，此成上文不实答损也。良由恶业习起，戒品不净，无由发生定慧，克成禅果，故曰障道。此远资为言，亦如上说。所言道者，略说为二：梵天道者，八定为宗；圣人道者，四果为本。既染尘境，体沉下界，犯则三途，持便欲有，如何默净以自陷乎！
释文中。初总示文意，良下，牒释文相。初通释。云习起者，相续不止也。无定不成禅，无慧不至果。禅果二字，即下二道。此远资者，以犯戒堕恶，但障欲有福报，文言障道，故是远资也。卷初已明，故指如上。所下，牒解。初释道字，通含禅果，禅通凡圣，果唯局圣。梵天道者，且举初禅，通收上地色、无色报，凡唯漏业，圣即助道。天台云：神通变化无漏观慧，悉从四禅出。言四禅者，即色界四天所修之定。禅是梵语，此云弃恶，能弃欲界五盖等一切诸恶故。四定者，无色四天定：一、虚空处，二、识处，三、无所有处，四、非非想处。总上二界，故云八定。圣道可解。定慧是因，二道并果。由先毁戒，定慧不发；既无因行，宁有果克？覆过默净，障道在兹。既下，次释障字。持合作执。
佛言：僧说戒时，默妄语故，犯突吉罗。言障道者，障于四禅、三空、四果。告诸比丘：如彼大海不受死尸，设有，漂出；我法亦尔，不受死尸。谓死尸者，非沙门梵行，自言沙门梵行，犯戒恶法不净，秽污邪见覆藏，内怀腐烂，外现完净，如空中树；虽在众坐，常离众远，众亦远彼。故知忏罪方成闻戒也。
注中默妄但犯吉罗者，有轻重也。望僧虚解，斯业重也；望非言述，重而制轻。勿谓为小，九百千岁亦难堪也。一犯尚尔，多犯如何？不可救也。故论说言如小团铁，入水沉也。又引海喻，文相可知。
释注为二。前释罪相。初通示，望下，别释。诳僧境胜故业重，即如五分僧中妄语，重百罗汉前是也。默表无言故制轻。勿下，指报诫劝。目连问经列六聚犯报，犯突吉罗，九百千岁堕泥梨中。准杂心论，即堕等活地狱一昼夜耳。委示岁数，具如钞中。一下，举况。故下，引证。婆沙云：愚作小罪永堕恶，智为大罪亦脱苦；为团铁小亦沉水，为钵铁大亦能浮。又涅槃云：莫轻小罪，以为无殃，水滴虽微，渐盈大器。有智思之。注中三空，谓空、无相、无愿三解脱也。又下，次点余文。疏但略指，而文相难解，略为科释。从告诸比丘下，大分为二：初明覆过；故知下，结示。初中又二：前举喻，可解；我下，二、合法。初二句对合，谓下，委释。初释死尸，虽下，释不受。初中又二，初通标；犯下，别释。初至覆藏，释上非沙门句。犯戒不净，即身口业；秽污邪见等，即是意业。内怀下，次释上自言句。空中树，谓中心枯朽者。
若彼比丘，忆念有罪，欲求清净者，应忏悔，忏悔得安乐。
八、若彼比丘下，由忆识罪，忏得禅果，成上发露有益也，亦就远资为言。
第八释文中。翻前障道，释成安乐。
佛言：以清净戒学故，便得清净定慧，名得禅、果，为安乐也。
注中释相，文甚可解。
释注。略指，即是三学相生之义。
诸大德！我已说戒经序。
今问诸大德：是中清净否？
诸大德！是中清净，默然故。是事如是持。
次解第三结序劝持相，就分为三：
诸大德，我已说戒经序者，结前生下问也；
二、今问诸大德下，正问众中，应后法也；
三、诸大德是中清净下，举默表净，应说劝持。
三释检问，标分中。云正问众中者，戒本是中两字，世人不晓，谓指戒文，所以或谓问前，或云问后。准今科判，乃问僧中，则由来疑诤，涣然冰释。传迷斯久，学者须知。
问：所以说戒须问，羯磨不须问者？
释问净中，初问。以俱众法，有问不问，必有所以，故问以释之。
答：解有多途。说戒为于行净，有犯不应说仪。羯磨别为前缘，缘成则合事办，故随白问，终为成法，不别举也。
答中。初句总示。下引五解，前四明异，后一显同。初约所为自他不同。前缘即法所被事。缘成即通十种方便。随白问者，谓单白羯磨并问忍可。意专被事，故云终为成法。无劳检净，故云不别举也。
又解：说戒僧别两举，说听必约清修。羯磨多为别缘，僧成即堪御法。
次解。约众法、别行，单具往分。别即自行。说戒为僧，兼别须问；羯磨为别，单众不须。
又解：两法在僧，俱须行净。说戒制问，为清行染之人；羯磨不制，法通纯杂之士。如僧残行法，开停为他，明知罪未出也。闻戒知犯，必开默露，明知说被净也。
三约净秽，通局不同。初二句通示，说下，别分。如下，引证。初证羯磨通杂，闻下，证说戒局净。
又解：羯磨所为在事也，说戒所为在犯也。有犯不得闻戒，斯明证也。故说戒之作，为两种人：持者为能清，犯者为所清。若知有犯，即须遮举忏洗令净，方闻后戒。乃至律文见犯不说，经二十年。羯磨不尔，标举时事。三根五法，相圆无染，即成僧用，故不制问。
四明立教所为，罪事差别。初双标，有下，别释。初释为犯有四：初据圣制证；故下，约所为证；若下，引遮举证；乃下，引废说证，即僧祇比丘斗诤缘也。羯磨下，次释为事。相圆对五法，无染对三根。五法即五现前。此谓说戒必取体净，有犯不开，故须责问；羯磨但取相净，便成僧法，故不劳问。
又人解云：羯磨成不，问僧取晓，事同三问，则无妨也。
第五。可解。
问：须知净行，一告便足，有何义故，殷勤三反？
答：说听相应，可名传法，虽闻不识，容犯妄听，故须三问，郑重穷检。一则未呈昏忘，多则在众致繁，故限以三，法仪所致也。
次问中。前文已明九处，今此更论三反。答中，初明须三之意，一下，示加减之过。
言净故默者，众非口呈行净，繁乱伐德成劳，但默便表答辞也。言是事持者，净行得闻正戒，机教相应，定慧由斯成克，理须持奉故也。事即净行，如文可知。
释劝持中。初释默然。繁乱乖仪，伐德非理。默然自表，则离诸过。次释是事等。初叙劝持，事下，点文相。事即戒相。以人禀教，指教归人，故云净行。经中如是二字，指法之词，即指后文也。
上来所明，释广教之序竟。
第二大段次释广宗。
所以正宗广教何为兴者？良由五众不摄情根，于诸名利，无思检约，广生有漏。随尘起染，外缠邪慢，内增痴惑。是以如来随其所犯，略教既坏，制广补之。使夫持犯的明，愚智齐晓，戒禁时机，深有弘益。即斯言教，号曰广宗。
第二正宗，通叙中，初科。上二句征问。良下，释通为四。初叙机生。情即是识，根即六根，识遍诸根，故云情根。内无治法，自恣放逸，故云不摄。此明起业之本。于名利者，即成业之缘。广生等者，明作业之相。初句通示，随下，别释。上二句明造业，下句明增惑。起染通三业，邪慢局意业。邪谓谄媚驰求，慢谓贡高陵物。此二对他，故云外也。惑通三毒，无明是本，故云痴也。此取律序舍利弗请佛制广，佛止之辞。彼云如来未为诸比丘结戒，何以故？比丘未得利养，未生有漏，又云若比丘得名称，多财多业，便生有漏云云。是下，叙立教。使下，显益。即下，结名。
初制广教，随犯便结，轻重前后，杂乱难分。至佛灭后，一夏结之。重者道源，轻止世谤，八篇以次，渐降不伦。欲使前识本基，后知随行，故有斯位。
次科。初明佛本随制，至下，示结集始分。重即四夷，故是道源。轻谓残下诸聚。虽体含遮性，而大约遮多，故云止谤。欲下，出集者之意。本基即四重。随行即余篇。
将造文解，先以义通。正宗本体，止存持犯；犯相楷模，其唯篇聚。略以四门定其途路：初、明正果五篇，二、明重轻七聚，三、解方便罪相，四、解持犯方轨。
开章中，初科。上二句标示，正下，叙起。上二句示教体，次二句明教相。犯缘轨定，即是楷模。略下，分章。四门次第：初唯果本，二通因果，三局因罪，上三别相持犯；第四总义持犯。
就初门中，四种分别。一、位立五篇，并解篇义；二、置名不同，翻名显相；三、但置于五，不立四六；四、立篇次第，先后不同。
就初，复二。
言位立者，僧有四重，尼有八弃，以为初篇；僧有十三，尼有十七，为第二篇；僧有百二十，尼有二百八，为第三篇；僧四，尼八，为第四篇；僧尼同百，为第五篇。斯约戒本，故以数分。如律五犯，以名收罪，此则义通，诚有旨也。
初明正果，位立中。初通列二部显相同异，斯下结示通局。上二句示局，如下显通。律列五名，不限定数，摄一切罪，义无不尽。言有旨者，叹美律意也。
上位立竟，篇义如何？
如昔解云：相形轻重，阶降不类，故名篇也。何以知然？如初灭摈，二从僧悔，乃至第五，轻重有殊。
次解篇义，昔解，初师中。初立理，即取偏颇不等之义。何下，证成。
有人言：上立篇义，相形是难。二十法聚，前后列位，可亦轻重？然篇字有二：偏颇偏者，从人而立；篇章篇者，从草而立。盖不识字源，故有偏颇之义。
次解，初科为三。初指前。二十下，引难。以诸犍度亦即篇章，何有相形轻重之义？故知非理。然下，指谬。分释字义，显无所取。
今解篇章之篇者，谓流类均等，与诸章品义齐一也。凡立篇者，必具三均，谓名、体、究竟，此是定义。初篇同号，即是名均；齐须摈治，即是体均；非方便，是究竟均。乃至第五，三均不无，故号篇也。
立义中。初引类示名。凡下，约三均显义。初通列三义。均即是等。初下，别配五篇。但出初篇，余可准说，故云乃至。
有人言：必具三均方名篇者，俗书、法聚，何必具三而得立篇？
后解中，初科。俗书但分章节，法聚科约事类。此二既得篇名，何有三均之义？故知前解，未为尽理。
今言篇者，始于四弃，终于七灭，则为八篇。文义聚处，即名为篇，何必具三？如似戒序，亦应名篇，经云序品。即十诵云五品罪也。
次科中。初正立。此从戒本文相为名，全乖律中以名收罪。故下不破，亦非所取。如下，例同戒序。彼既不取三均之义，所以序文不妨篇号。经云者，引证。即下，会名。
今解，上释通有其致。
今解，总示中。以三家破立，不无所取，故云通有其致，即纵许之词。
初云偏颇立篇，但不体字，何妨罪义轻重不同？篇是法章，有所科约故也。
初解。字非义是，未为大失。篇下，以义助成不同之相。
第二解者从草释义，此亦自迷，如何悟彼？萹字从草，止是草名，边殄反之，世号萹竹，亦可人啖。篇字从竹，乃是简名。自汉已前，本无纸笔，例用竹木，兼之纨素，而用图录。后汉蔡伦，创造于纸，用易简素。古书简策，可有一章，以韦编之，号为一篇。故宣尼读易，韦编三绝者是也。
次解。但斥迷字，所立均义，下文正取。初指非，萹下，分示。前释从草。萹竹者，尔雅注云：似小蔾，赤茎节，好生道旁，可食。篇字下，次释从竹。竹木者，竹名简，木名椟。蔡伦，汉桓帝时人，或云顺帝，捣鱼网为纸，用代简素，此为始矣。韦即熟皮。宣尼即孔丘，字仲尼，前汉平帝元始初，追谥褒成宣尼公，故以召之。
今定篇义，三均亦可。如似法聚，义类不差。受法、戒法，各别聚处，名为犍度。此亦如彼，名、体、究竟，同在一位，用篇名收，五种阶降，复何爽也！
今定中，初文。上二句正取，如下会同。前第三师举俗书、法聚难破三均，故此通之，于理无妨，应知俗书亦从义类耳。受法即受戒犍度，戒法即说戒犍度，且列初二，已下准同。犍度梵言，此云法聚。爽，失也。
问：如上立义，罪位分五，各具三均。堕罪之中，僧、别两悔；第五一罪，对首、责心。既有二悔，明知轻重，何得均耶？
问中。堕、吉二篇，各有两忏，体则不均，故以为难。
答：今言均者，以义收罪。纵一篇中忏有轻重，至于名、种，一而不异。何以知之？初篇名弃，则不覆开悔，及不足数，相同弃也。二篇僧治，则行覆在别，至于本罪，出必在僧。三篇对首，而或兼众，财事难遣，对僧征核，及论舍罪，与别何殊？第五一篇，虽有二忏，故、误两心，双舍本罪，何妨义摄，以位通之？
释中，初科为二。初二句标示。三均义立，随义可通，不必定约忏别为妨。纵下，正释。初总释。上二句纵于来难，下二句夺归今解。以乍观忏法，虽似不均；据论罪体，不妨均义。名不异者，皆提、吉故；种不异者，罪相等故。何下，别释。初二两篇，忏、犯皆同，但犯夷分于覆、露，忏残兼于僧、别，有斯少异，故先会之。提舍一向是同，故文不列。第三、第五，正析前难。堕分两忏，财事有、无，至于舍罪，无非对说。吉罗二悔，心分故、误，及论所犯，名、种不殊。故知据罪还成均义。
今立篇义，莫非章品之嘉名，分段之别号也。纵使聚从五位，义具三均；篇名在七，本因杂摄。故知篇、聚通于本枝，五七位罪，定其均、杂也。
次科，初示名义。纵下，显互通。古立三均，专在于篇，不具号聚。然篇聚义一，不可偏配，故约七五，用分均杂。则知古解，非今全用。故下，结示通局。
二、置名不同，翻名显义。
就初置名。
问：有何义故置此五名？
答：大圣如来，深鉴物情，浊世根钝，须立粗刑，逗彼时机，闻名息过。如俗本禁，蒲鞭示耻；季世深酷，故有徒流。可以通望也。
第二置名，明所以中。答文为二。初叙立意。以篇聚所立，指身口过恶以为别相，从治忏狱报而作通名，故言粗也。略教被利，相非粗显，威德教授，由是而彰。如下，举类。蒲鞭喻略，徒流如广。古者以蒲杖辱之，则能改过。酷谓酷虐。以俗况道，教意可见，故云通望也。
又此五名有通有别，别如下释，通须略知。如本四分，但云五种犯，或五犯聚，或五种制，僧祇云篇，十诵云品。名虽或异，摄罪义同。
次科。初标指。如本下，正示。本律三名，上二约罪，下一从教。僧祇、十诵并从条类。了论为部，义亦同之。名下，会同。可解。
次解别名。
初波罗夷者，此无可译。如世五刑，今古乃异，西梵同此，可以相翻。初罪不尔，东土本无，不知以何罪同，止得事义相译。
别名中，夷罪，初科。初标无译，谓无正译。如下，次明义译。初示两土不同，意谓同者则容可对译，今此不同，故须从义。
故本律云：波罗夷者，譬如断人头不可复起。世之极法，勿过此刑，由犯斯罪，于彼圣果永不可克。又名无余者，从众法绝分为名，故文云恶行死尸，众所不受。又名不共住者，亦同上解。
引示中，本律三段。初是约喻，后二从法。说戒、羯磨二种众法，皆不预数，故云绝分。下引文证，即律序偈，略其词耳。不共住义，律文还约二种众法释之，故云同上。
僧祇解云，此罪名堕，非唯失道、不入二种僧中，舍身便堕阿鼻地狱。生报不久，何得不畏？十诵、多论亦有明解，广如事钞，下名别著。
他部中。僧祇三义，二义同前。失道即断头，不入即无余。后加堕义，故曰非唯。报有三种：一、现报；二、生报，谓后生即受；三、后报，谓生报已后，通及未来。下指十诵，彼亦翻堕。多论释云由与魔斗堕在负处，谓毁根本，无胜力故，与今僧祇释义不同，故云下名别著。著，显也。
二、名僧伽婆尸沙者，善见论云僧伽为众，婆者为初，尸沙云残。谓犯此罪，众僧前与覆藏，末后出罪。故本律云僧残是也。由罪缠行人，非全净用，僧作法除故也。律名此罪又云有余，以行法不绝为称。母论云：如人为他所斫，残有咽喉，故名残罪。明了论解云：所言残者，僧中受房舍利养最在其外故也。
次篇，四节教文，残义皆异。善见，初翻梵名，云众初残。谓下，释义。云众僧者，即上众义；前与覆者，即初义；后出罪者，即残义。众义是通，初残为别，以覆、出二法，皆众作故。故下，引律，初示名同。由下，释义，则与前别。非全用者，是残义；僧作法者，即僧义。律下，示异名。根本不坏，对前为目。
问：前云众法绝分，行法绝不？
答：由行绝故，不堪预众；今行不绝，忏复本净，即堪同法。是则夷罪行法亦绝，僧残众亦不绝。
母论喻释还对断头。了论约行别住治罚以释。僧中即僧义，在外即残义。
三、名波逸提者，十诵云：此罪堕在烧煮覆障地狱，故云堕也。明了论解本音为波罗逸尼柯部，此云应功用也。有三义故：一、罪名轻细，难识好毁；二、性遮两罪，其相交杂；三、人多轻陵，数犯其过。大须功用对治，勿令滋广。上座部云波质胝柯，翻能烧热。此罪报得大叫唤地狱，因时能燋热心，果时能烧然众生。
第三篇名。初十诵中，烧煮覆障，乃地狱通名。准杂心论中，堕众合地狱一昼夜，则夜摩天二千岁，人间十四亿四十千岁。了论中，初翻名，有下，释义。初、轻细者，入威仪分故；二、性遮杂者，三十并遮，九十中三十条属性，六十戒是遮，广如下释；三、轻犯者，谓非重故。大下，结名。上座部者，彼论自引。上约对治，此就因果。文中狱名，与上杂心所出不同。
四、波罗提提舍尼者，义当向彼悔也，故戒本云我犯可诃法，今向悔过。准此罪名可诃向彼悔，何关罪相？
第四。初翻名；故下，引据；准下，点非正翻。
五、名突吉罗者，如律本云恶作、恶说也。分身口业，故有斯目。明了论中，二业一名，俱为恶作；身口为非，无非鼓动故也。
五中。本律从具有别，了论约造无殊。此但略释，具在事钞。
三、明但五，非四六者。
如昔解云：药法有五，对此五药，故立五篇。
三中，昔解。五药者，一、灭摈，二、僧法忏，三、对首三说，四、对首一说，五、责心悔。以此五法，能治五罪，从喻名药。
若尔，后明七聚，可有七药？名七毗尼，可有七诤？故知不尔。
今解中，初科。七聚则病多药少，七灭乃药多病少。举此二例，皆不相对，则显古师义未尽理。准似他师作难，后为释通，反成前义。
今更立义，盖是如来一方化仪对根之教，宜闻说五。
次科。义取机宜，足彰教旨。一方通指娑婆。根即是机。
前所难云对药立诤。法门多种，或病多而药少，如四轮摧八难；或药多而病少，如七灭殄四诤；或药病等，如今五篇。
释难中。初牒前难。法下，次释不定。四轮者，成论云：一、住善处，二、依善人，三、发正愿，四、植善根。初轮摧五难，三途、长寿、单；二摧佛前后；三摧世智辩；四摧聋盲哑。
问：下四可救，可名为药；初则摈弃，则非药义？
答：药有二种，杀、活同名。如初则灭弃，其犹杀人药也。既犯极刑，无任僧务，随事不成，彼我负罪。今则加摈复无斯咎。彼则永绝财法，滥坌无缘；此则僧伦清穆，立法成济。若斯行事，药义存乎！
初问中。悔法除罪，可得名药；灭摈不尔，故问通之。答中，初定药名。既下，释药义。初叙病。今下，示用药。谓药则杀恶存善，摈则除秽成净，故得名药。
问：对药立刑，似有其致。今疑其药，不摄刑科。偷兰一法，何药所治？初篇覆、露，则兼二药。乃至第五，同上须多。如何对药以立篇目？故知非也。
次难中。初二句许前义。今下，申疑。偷兰无药，夷、吉复多。如下，难破。
今重解云：药病相对，大途为言；至于定罪，不无通塞。用药或通，皆不出五。偷兰聚摄，轻重不伦，至于用药，非无对首。初重两治，覆从初药，露从第二。第五两忏，故作第四，误则第五。如斯处药，通别何疑？
重解中，初科为三。初通示，用下，别收。偷兰三品，对众多少，通皆对首，摄属第三。夷、吉分对，在文可解。如下，结显。言通别者，一、灭摈药，局收初重；二、僧忏药，通二；三、对首三说药，通二；四、对首一说药，通二；五、责心药，唯局轻吉。初后皆局，中三并通。
如七灭药，现前则通，忆念唯局。三法、五法，通局又多。尚得名药，以殄四诤。
此亦同彼，病虽位五，药亦名同，至于对治，不无通局。故五药中或有舍堕，此僧中忏，但据乞钵为言，可即总对堕也。余如羯磨疏中。
次科。初正引。现前毗尼，通治四诤，兼下六药。忆念局者，并不痴、罪处，唯灭觅诤，不通余者；又多人语局言诤；自言、草覆局犯诤。又事诤中具上三诤，用药并同，则知六药兼通事诤。三、五通局者，重示现前也。四诤中，言、觅、犯各有三品，共为九品；事诤自有九品，共十八品。不秉羯磨，则三种现前，通治四品；若作羯磨，五法现前，通十四品。上举现前粗对四诤，则一向俱通；下分三五细配诸品，则有通局，故云又多。余广如后。
此下，会同。故下，别举舍堕，质成通塞不可局对。舍堕忏法，僧别三位，乞钵一种，偏制僧中。下文指广，彼明忏舍，两师各计，一云舍财须僧，悔罪从别，一云舍财舍罪，并须僧中等。
问：药、病二种，是谁先后？
答：药先病后。
第三，问答中。一句略答，欲发后难。
问：凡言药者，为病设药。今未有病，何故先立？
答：立教不同，不可恒准。俗中治病，或有为病而处方，或有设药而待病。今明圣教化仪道同，五药对罪，岂局今代？是故律序古昔常法，可以知也。
转难中。难意，可见。答中。初通示不定。如诸经律，随机立教，今此五篇，立教待机，方便权巧，故非一概。俗下，就喻显别。为病处方如余经律，设药待病如今五篇。今下，正通来难。三世承传，非今始制。下引序证，彼云：所以立王者，由世诤讼故，众人之所举，古昔之常法。犯罪者知法，顺法者成就，戒律亦如是，如王治正法。
若尔所论，佛初成道，何不设药，要待病起者？
答：无病辄治，人多诽谤，既不奉行，反种苦业，如上善见治痈喻也。
转难中。药既在先，理应先设，此约渐制，以难常法。答中，显示不先之意。前辨二教，已引善见，故此指之。彼云如世医师，未善治病，见人始欲生痈，未大成熟，辄为破之。病者曰：我本无病，强为破之，受大痛苦！声闻弟子，亦复如是云云。
四、明篇部次第义者。
就所防罪，随犯即结，如前所明。今之次第，意有何据？
解云：盖是大圣临灭度时，欲使教法传世有仪，故命持律广开斯要。所以结集文云一切僧尼及诸犍度所有教法，聚在一处，文诚验矣！
四、明次第，安布中。初蹑前发问。如前即指通叙教旨中。解下，释通。初正释。以迦叶结集，禀佛嘱累，乃差波离先集律藏，故云命持律等。所下，引证。即五百结集文，彼云比丘一切事在一处，为比丘律；比丘尼事在一处，为比丘尼律；一切受戒法集一处，为受戒犍度；乃至二十杂犍度等，并如上文中，简要总举而已。
于五篇中，正死之罪宜加先勒，有余之罪其即第二，如是渐降乃至第五。欲使僧尼观过兴厌，先粗后细，断除业非，克出道益，理数然矣。
明先后中。二义并出结集排布之意。初科，前叙次第。欲下，显意。勒，约也。
又且上明位行，今据根条为言。何以明耶？
初篇之体，能治行本，入道正元。若坏初本，后四枝条无由生行。故知初篇行立，众行随生，最须奉修，故须先立。
第二众法，纲网须成，必事乖违，何能匡化？故须次立。
身口法式，行越威仪，自行不成，何能静业？故立第三。
上虽三业无瑕，深为行净，若染世讥，尘翳正法，未能荣显，故须第四。
自行外化，乃复须明。若不敬顺三宝，禁约四仪，说授乖方，便沉法网，故须第五，趣道正行。
根条中，初文为二。初指前生起，何下，征释。若约通论，前一性重，及下诸篇违理之罪，并是性戒。后四遮恶，俱属讥嫌，不独提舍。又前二名戒分，后三威仪分。又复五篇通号威仪，岂唯堕罪？又前四篇皆持法网，并是正行，岂止众学？今文且就别相以论。
初篇中。初示行体。元，始也。若下，显根本义。故下，明标首。
第二众法者，犯残坏行，不任秉御，则众法不成。
身下，叙第三。威仪分中，提为首故。
上下，明第四。提舍四戒，并因讥过故。
自下，明第五。初二句蹑上三四。若下，正叙众学。一百戒中，二十六戒敬佛，八戒敬法，五十一戒敬僧，十五戒四仪杂行。说授乖方者，别举敬法也。
问：初篇过重，离则不难，理应是劣，何故说胜？
问中。若据根条重轻，则初篇最重；若望对治难易，则第五至难。今以对治难前根条，欲彰教旨不必一向。
答：义有多途，不可一概。若就根条以判，初则行之所依，余四枝条故劣。若就进趣修成，初篇过重易离，不假胜进修治，故名为劣。乃至第五，过微难护，必须专意，无由识相。是以戒本举应当学者，劝能治行也。若就纯净无染，名为最胜。
答中。初二句通示。若下，别释。初重述前义。后若就下，正通来难。文中且示初劣后胜，中间相望，互兼胜劣，故云乃至。文举戒本应当学者，以上诸篇，并列罪目，唯此第五独立学名，足彰难护。
又如罗汉驱龙，但以持戒之力，莫非轻重等护，故使功高五百。又如律文，畏慎轻戒，犹如金刚。又如菩萨浮囊等喻。可以通例。
引证有三。
初引百论。昔有一毒龙，五百罗汉力不能降。有一罗汉至，告云贤善远去，龙即逃形。或人问之，答云：但轻重等持故尔。
次引律序，彼云如飆火虽微，莫轻以为小，所经诸草木，烧尽无有余。所造恶虽微，慎莫谓为轻，如破伊罗叶，常堕于龙中等。文取其意，但云金刚，喻坚持也。
后引涅槃。彼明菩萨轻重等持，坚固不犯。海喻生死，浮囊喻戒，罗剎从乞喻三不善心。初全乞，喻四重；二乞半，喻十三；三乞手许，喻偷兰；四乞指许，喻提与提舍；五乞微尘许，喻吉罗。
可以一句，总结三文。
大门第二，七聚重轻，四门分之：初、明位立七聚，并解聚义；二、明离分品位之意；三、解七聚得名不同；四、解诸罪隐显之相。
初门位立者。夷为第一，残为第二，兰为第三，提为第四，尼为第五，吉为第六，恶说第七。并如律文增七中说。
第二门，初科，位立中。且据一途以列。律中或以偷兰为五，第六或云恶作。
有人讲论作七聚义，素不读律，以意出之：总取诸篇方便，以之为聚；成究竟者，以之为篇。亦是一家唯识普决，不可依也。云何名聚？众罪非一，号之为聚。若如此释，五罪可尔；偷兰、恶说，聚在何处？
解义中，初科为二。初斥无稽。讲论，论即是说，谓诸传律者。或指他宗论师，故言素不读律等。此有二失：一者名局；二者罪局。律中七聚，通摄本、因，不唯方便故。亦下，斥非。唯识普决者，即人造伪论，如钞·序所列。谓古所出，同彼伪妄耳。云何下，次斥妄释。五罪在文，容可指处，偷兰、恶说，不入戒本，则非聚处。故举以攻之，足彰虚谬。
今解云：古人以戒本罪相，文籍所收，云聚一处。今不存此，以名义收。但有罪相轻重不同，或七或五，统以收之，随名束罪，用通篇聚。若以名聚，则止如文。夏不依人犯堕罪者，非戒本收，应不篇摄。乃至众学如法治处，其相无限。故不同昔。今但名收，无罪不尽，义可解也。
今解为二。初出古意。今下，次申正解。又三。初，立义。名义收者，如举吉名，则总摄尘沙无边轻罪，余皆例之。或七或五者，言七通本因，言五唯果罪，篇聚二名，任称无在。若作此解，通达无碍，与彼昔义，条然天别。若下，质非。上二句牒非，夏下，引难。特引戒本不摄之戒，难彼局文，理不可立。故下，结示。
二、明离分品位之意，即辨离分置七意者。
二、明离分，标。云即辨者，点上科语。
如昔解云：语罪为言，体唯不善，理须就本，置不善聚。但以体含轻重，业相莫分，故不就体立一聚也。
古解中，初文有二。初叙须立。一切业相，不过善与不善。制戒禁恶，故云理须等。但下，明不立。
若尔，身口造业用收众罪，恶作、恶说应有二聚，何以无者？今解以此二业，体含轻重，相亦难分，故不置也。
次科。初叙难。身口业别，应须立二。今下，明不立，即古师自释。
是以随义离分，出于五聚。五所不摄，还复二位。以二配五，故有七聚生焉。
三中。彼谓一切恶业，不出二聚；由相难分，故离五聚，谓夷、残、兰、提、提舍为五。自余罪相，归本二位，足上成七。上约从通派别，故从一分二，就二分七。是知七祇是二，二还归一。
有人言：如斯意言，出何圣量？若言造罪不出身口，恶作、恶说违略方有，何得辄言离出于五？若未制戒前，身口通中便有恶作，俗人所犯亦应入聚。若制后别中有恶作者，五年制淫，未有吉罗，无广教故，何得云离？故知是难。
他难中，初难为二。初通斥，若下，二牒难。初难后分五聚。七聚并因违略而制，是则七聚俱从略出，那云五聚从二出耶？若未下，次难先有二聚。五从二出，二必在先，故约二教，两以征之。初约略教难。略是通制，二聚别制，岂得通中先容有别？身口通者，即目略教。次约广教难。淫是制广之始，此时无吉，明非先有。制后别中者，即是广教。
有人解云：未制广前，实无恶作；悬借后制，用拟前罪。
此亦不然。七聚并在未来，俱借齐妙。何止身口二吉，用以离分？
斥曲救中。初出他义。谓作、说虽后，用后拟前，不妨前有，则成上义。此下，正斥。后既有七，何独借二？于理亦乖。
如此云云，并是古义。今人行诵，曾未思择。不叙谓言不知，若知复无所以。如世五尘，不无受用；若不述者，显相无由。不可著也。
结示中。初指古。今下，嗟时。不下，显意。如下，举类。谓五尘虽过，不述焉知？古义虽非，不叙宁辨？此显识非，方能离过。
今正解云：大圣立教，为显时心。或立结业以收非，或立名相以束罪。随其所通，得解便止。如阴界入，随迷故分。可以例晓。
今解，初科中。初叙随机不定。结业，谓十业七支。名相即五篇七聚。如下，举例。一切诸法，无出色、心。为迷心众生说五阴；又为迷色众生说十二入；又为俱迷者说十八界。例今篇聚，七五离合，并随迷示，如下三阶。
罪虽丛聚，一位三阶。定其轻重，取究竟者，莫不齐五。故有五聚、五犯、五制、五品、五篇、五部等是也。定其来报年劫远近者，莫不齐六，故有六犯聚、六种犯是也。定其果由因成，自有因不感果者，莫不齐七，故有七犯聚、七种制、母论七篇等是也。
次科。初二句总举。一位三阶者，如五篇罪，通五六七，而无有别；唯偷兰罪，局下二阶。定下，列示。初阶，次牒六名者，上三本律，品是十诵，篇即僧祇，部乃了论。第二阶中，二名，如律，如杂心论，别对六天六狱。偷兰第三，且据上品，中下来报，可对堕吉。第三阶中，不感果者，谓拥住方便也。二名亦见本律，母论名篇，准知二名不局。
如斯位置，意在净行。薳妄悠悠，费时损业，则无益也。
三中。初总示教意。薳下，嗟古妄传。薳者，草木丛杂貌。注字疑是后加。
三、明翻名得名者。
列名翻出，不异前篇。
第三解名，翻名中，初文。指前，即余五聚，名义同篇，故不重出。
偷兰遮者。善见云大障善道也。能为上篇方便，又是二逆罪根，体是不善。
别示中，初科。二逆即出血、破僧。
恶作、恶说，从具标目。故母论云：身名恶作，口名恶说。作义是长，通名身、口。故律下文无问身口，皆突吉罗；善见解云即恶作者是也。
次科又二。前明别分。具即身口。以吉罗无限，分之令易，故为七聚。作义下，次显通含。作通说局，故云作义长也。此就罪体，鼓动不异，故或为六聚。律下文者，即诸犍度。
言得名义者。有人言：聚虽有七，得名有五。初之二聚，从法立名，谓无余有余也；第三偷兰，从过立名，言障道也；第四就恶果；第五从对治；六七从具也。
得名中，初释。可解。
有人言：聚虽有七，得名有六。波罗夷者，名为极恶，当体受名；僧残，体境合目，有残之罪，假僧除灭故也；偷兰，障道为称。余则还同前解。
次释中。夷从体者，即僧祇云义当极恶是也。僧残从体境者，僧是忏境，残即罪体。偷兰，前约能障，此据所障。
如律大疏，更有诤名废立。终非济人，神爽不常，何得及之。但如上解，足为道分蹊径也。
结告中。初示广。终下，显略。初句明无益。次二句明难晓。神爽，即指诸师心见。此谓他师情见各异，故云不常。无暇尽述，故云何得及之。但下，指前已备。蹊，小径也。
四、解篇部隐显相者。
问：戒本立相，如篇所明，偷兰、恶说何为不叙？
四、解隐显，即明戒本出没之意。辨兰吉中，叙问。可解。
答：斯出圣心，非凡能决。律中所列，多云二百五十戒，为行正宗，故此戒本，成斯大数。至于余罪，不入戒本，非余所解，不可情求。
答中。初明圣意难裁。律下，依文示数。多云者，诸律并同故。至于下，谦己让他。
有人解云：二百五十，且以数求。比丘感戒，量周法界，可不然也。偷兰一罪，不在戒本者，岂不以体相不伦，因果难定，故单抽出，用在聚收。所以前后通塞不定。
古解中，初科。前示数量，偷下，明不入所以。体相约品位重轻，因果即从生、根本。所下，指证。律中或列第三，或在第五。通，谓三品皆名为戒，并号威仪；塞，即上品是戒，中下名威仪。
今就通论，俱名为戒，是故律云最初犯戒。若就相说，齐号威仪，故云非威仪也。又据轻重分之。前之三聚，过相粗著，能治名戒，偷兰则在第三。下四过轻，能治之行，名曰威仪。
释成中，初科。前约通论，又下，次就别辨。
问：偷兰第三，但摄上品，余二何收？
答：中下随重，亦在第三，约杂第五，亦总三品。但在前则上品为正，在后则下品为主，中品无位，但随上下。故知在前戒分，参有威仪；在后威仪，复杂戒分。不入之意，良由于此。
问：前问二聚，但答偷兰。恶说不入，复有何意？
答：据后问答，吉罗体同，文摄究竟。自余因罪，故所不入。
若据均杂往分，前四为均，后三为杂。偷兰杂中之重，故在第五。
次科。均唯果本，杂通本因。
问：前明篇义，五具三均，今均杂中乃云四者？
答：此义如后。
上来判约，并据律中，可以类解。因解偷兰，非篇是聚，有何义耶？
次非篇中，初文。上三句结前，即指戒仪均杂二义。并据律者，即诸犍度、增一等文，列名前后也。下三句生起。
问：如上破古篇聚名局，今云兰罪非篇是聚者？
答：彼据二名，分定五七；但破彼执，随称无在。下文皆云五篇七聚，意亦如是。
今释此义，如上已论。且以义约，言位五者，皆究竟罪，莫不三均。偷兰不尔，根本、从生，各有三品，随品三悔，如钞、疏中，故是聚摄。
次科，正释中，初文。指上，即前三阶。且下，示义。
若尔，吉罗亦有因、果二品两忏，体相不均，何得名篇？
如昔解云：且据当律，或有小罪，不从人悔。吉罗重轻，非本律故。
初难中，昔解。意谓本律吉罪，皆是责心，故云不从人也。既无两忏，则成均义。吉分轻重，出明了论，故云非本律也。
今解不然：如律文云故作犯二罪，误作除非威仪，二相历然，何得不有？且如堕罪，三十为重，罪对僧除，九十为轻，别人自灭，何为不疑同一篇摄？吉罗亦尔，重者对人陈过，轻者心念自责，相同无异，故得篇收。
今解中，初斥非。律中故、误二心，结犯单复，不独责心。且下，举类。堕分两忏，合作一篇；吉罗同尔，不足致疑。
问：波逸提忏，三悔不殊，故同一篇。吉罗不尔，对独两异，何得相比？
答：僧、别有殊，三悔是一；对、独乃异，一说不差故也。
释难中。以堕、吉悔别，不合相例。答中，据事各异，约说皆同。
问：吉罗罪中，既通方便，如何在篇？
答：简究竟者，以入篇中，余方便者，入聚所摄。
次明通因难中，问答可知。
若尔，与前古师所立何异？
答：古师篇局戒本文相，聚中不通究竟。今师不尔，以名摄罪。篇中吉罗，通收作、说果头之罪。聚分作、说，各含因果，非独摄因，故与昔异。所言方便入聚者，谓此聚中，通摄方便，非谓纯取方便一色。
问：偷兰罪中亦简从生，取究竟者用以入篇？
答：不同也。偷兰究竟，或均或杂，或前或后，难定其罪。大约分三，忏同堕位，故入聚收。如大疏中，偷兰灭摈、大小众悔。广有废立，无暇述之，又非时世所行务也。
反难中。兰吉俱杂，吉得入篇，兰亦应尔。答文为二。初正答。以兰果罪，自分三品，当局名均，相收还杂，前后如上。吉罗究竟，体无轻重，故知不杂，定在末篇，故非前后。言同堕者，堕有三忏，大众、小众、一人对首，忏兰亦尔。但兰分三体，互忏不成，堕唯一品，随界三别，故为异耳。如下，引证。逆兰灭摈，余通三悔，故知体杂。下文指广，可解。
二不定中。举处录罪，罪唯疑似，同篇聚收。废罪论处，处非罪缘，篇聚不摄。
二不定中。处，即屏露二处。同篇聚者，即所疑罪。文列三、二，实通六聚。
七毗尼中，用法殄诤，诤通染净，持犯自明，故此不论。
七灭诤中。通染净者，谓所诤事，忆念、不痴是净；觅罪、草覆为染。若据下文，不定生疑，罪是吉罗；七药用差，亦应同吉。不定、灭诤宜归第五。今云篇聚不摄此不论者，未详何意。
七佛略教，广前无罪。制后犯者，但是吉罗同聚收故。何以知之？初未制广有犯过者，最初犯戒，戒是略教，所制有罪，心违三善。况制广后而无犯耶？若不立犯，略教不行，广何所补，用略何为？今则广略俱陈，明知两犯不惑。
略教中。初定犯，何下，二、释所以。前举初制以况。三善，即不贪、不瞋、不痴。若下，次约无用以质。
问：此明犯者，犯在何时？
有云：随犯广制，更兼犯略。
细寻诸部及悔法中，都无此说，未可准的。意详心违三善，未落广教，随七佛偈所诠行相，有违即结。学者宜更思之。
大门第三，诸篇方便。
四分、诸律，但言方便，不约篇聚位立多少。今依明了论，解律说罪，有五部者。
三、诸篇方便，今家中，初科。前明诸部名通。今下，示今所用。
彼疏释云：此间为篇，今依本义，立名部也。故知梵本各有所由，翻经之家，以意商度，以篇译之。何事纭纭，浪诤字也？故彼解云：何故名部？有二义故：一、成就根本义；二、随顺根本义。
引疏解中，初文分三。初引疏标文。言本义者，即下二种根本。故知下，因斥古非。以疏标五部，显是随义为名，不必三均，独得名篇。纭纭，杂乱之貌。浪，虚也。故彼下，引释部义。二种根本，如后结合。
初之二篇，立三方便；下诸篇聚，立二方便。
别配中，初科。所以多少者，示现戒仪不同、罪位轻重故。
故云：第一波罗夷部有十六罪。一一各有四部，成十六罪。
次科，总举。云一一者，即指四戒。言四部者，因本各有部类故。
一者，远方便。如行淫时，先起欲心，未动身口，便止不作，责心即灭。
远方便。责心者，且依论出，今须对首。了论宗正量部，大同空宗，故结意犯。若约有部，未入犯科。
二者，次方便。动身就彼，口陈欲作。此对人灭，通名吉罗。
次方便中，初文。言对人者，此明动色，业粗故重。
若准十诵、多论，此则初篇远方便偷兰。名虽有异，对人不殊也。故彼文中，初二两篇，各有远近方便，位分三阶。初篇近者，界内僧忏；初篇远者，二篇近者，合为一阶，界外四人边悔；二篇远者为第三阶，一人前悔。俱号偷兰，忏同堕罪。
次科，会通中分二。初准文会异。言远方便者，彼宗但立两方便。动色为始，故云远也。中兰与吉，并对首忏，故云名异等。若论词句，三、一实异，且就所对，故云同耳。故下，正引彼文。偷兰三品，分对两篇，上下各局，中品两通。
若依本律，初二两篇不成之罪，同号偷兰。至于定罪，不分轻重。可依上律，如法治之。广如删补羯磨、疏、钞。
取舍中。初示律文。初篇广解，皆云成者波罗夷，不成者偷兰遮，僧残亦尔。可下，取用十诵两兰，以替了论次吉，颇合今宗不成偷兰之义。广下，指略。羯磨及疏，即忏法篇。事钞，即在篇聚及持犯中。
三者，近方便。至彼人边，或欲摩触，身未交前，是偷兰遮。为行淫故触，不为戏乐故触，所以不成僧残。故此偷兰，对僧忏也。
近方便，分三。初示犯相；为下，简滥；故下，显罪体。
第四，身交，是根本也。
根本中。四分入如毛头，即为分齐。
前三方便，皆为成犯，故名部也。若根本未成，前三可忏；若已成就，则随根本，悉不可忏。
结部义中。果由因克，是成就义；揽因归果，即随顺义。以兰、吉别聚，由此二义总归初篇，同一部类。
余篇方便，例此可知。
指例中。以下四篇，多少虽异，次第大同。
若讲至此，可引钞、疏，相润成宗。必观时宜，广略机变，不事诵文，彼此同恼。有人不解道理者，云：为我尽底道。余云：底何可尽，至佛方知。今且大略，识相奉持，勿乖正行，是则可矣。
结告中。初令援引；必下，教随宜；有下，杜非议。彼意嫌略，故特遮之。答云至佛方知者，即智论云：智度大海，唯佛穷底。今下，示略意。
古德相传立四方便：一、远；二、近；三、进趣；四、阙缘。此之四位，通于篇聚。
所言远者，远资前境，借势成犯，事绝情殊，名体全隔，故名为远。及论成果，非不别因，即以此罪，名为方便。今于此过，位分有五。
次明古德所立，远方便中，通示远义。彼谓果罪次第相因，名为方便。非不别因者，即下近中自有方便也。
言夷远者，自言感圣，声了成犯；后受名利，与盗作缘。
释中，初夷。且约因妄成盗，余可准说。
言残远者，染心触、语，与淫作缘。同是残中，支类可比。
残中为二。初望根本，同下，就当篇。如先粗语，后得相触等。支，流也。
言提远者，取衣、作衣、染、浣、坐等，并与初、二而作犯缘。
提中。取衣、染、浣，即三十。作衣、坐等，即九十。与初、二为缘者，或因此过，而致淫、触等。
乃至四五，种类相收，缘成果克，便成后犯。
四、提舍受尼受女食，众学入白衣舍等，并由先犯，后通上篇，种类摄戒，寻之可知。
如自覆露、教他行非，过状自成，体不相及，非不积习生于后犯。犯由缘成，故号方便。
举例中。自覆犯吉，教他随篇重轻。此二别犯，并容相续。犯由缘者，缘即前罪。
此方便者，但有异义，至结罪时，两不通涉。所以立者，欲令行人观犯兴厌，或因染习，便成大犯。故律文中，大妄语戒乃诃大贼，明知盗受远因妄语，文证可知。
立意中。初示义。谓假异罪相成之义，立此方便，故言异义。然各果罪，故不相通。所下，推益。故下，引证。
二者，近方便。揽体成果，情事相状如上明了三方便说。
近方便中。虽三方便，远近不同，相从根本，故并云近。
三者，进趣方便。心规前境，运用不息，或自造业，或设杀具，心虽克漫，事无暂止，即号此缘名进趣也。
三、明进趣，初解中，初科。规，犹谋也。专心一境名克，泛通多境名漫。
若事未差，念念增其不善，未结兰、吉之愆。若事毕心达，终成至果；中遭阻碍，即是阙缘。
次科。古谓未至止隔，但是违理，故增不善。若论违制，自归果罪，及以阙缘。故约制教，则无进趣。
问：善本难生，律明步步有福；恶本易就，宁不步步有罪？
答：今言制教，必须心事止隔，方定其罪；步步进趣，非教所明。上问罪福，乃是理之违顺。如何将顺理福，难我违制罪也？
问中。举律福文，比例罪相，可立进趣。答中，初正答，上下，反责来问。
若此立义，何故诸谏白二舍者有三兰？故知有进趣也。
答：此亦以羯磨言教第三息处，故言三兰，非谓三罪。如世人言堂中有三伯门外有三兄，但第三耳，非三人也。
次难。白二者，一白二羯磨竟舍，故结三兰。答中，但作一罪通之。举事为比，在文可见。
有人言：进趣方便，或有或无。若藉一世因成，中无隔绝，既因不定，如何结罪？或藉异世因成，如诸谏戒，中有法隔，乃至杀盗微涉迟疑，皆有其罪，如律文中，舍者三兰。
次解中。初通标不定。若下，别释。初释或无。一世，谓同时无间，对下异世可解。或藉下，释或有。诸谏羯磨，杀盗迟疑，皆谓心事相间，不一时故。
有人解言：一切造业，其必有因。业成当果，则篇聚所摄，如何此因乃名违理？若以违理恶因，而成违制罪者，则违制罪时，更无违理恶业。然违理违制，各有二业。故知其因，双分两缘，其义极矣。是以十诵、多论步步偷兰，文诚验也。
第三，立义中，初科。初难破。彼谓因中违理，果方违制，因果不等，故云如何等。若下，正难。因既违理不违制，果应违制不违理。然下，立义。初明理制相兼。以违制其必违理，故云各二业也。故下，正立。前明因但违理，今须违制，故云双分等。是下，引证。
据如此理，亦无同异两世。念念趣境，皆有违教之心。是以律云发心作，心念作，即其证也。
次科中，初点破。上句承前义，下句显古非。两世，即上一世异世。念念下，立义。初正立。是以下，引证。律中发心、心念犯吉，明知违制。
问：此之进趣，与近方便，复何殊耶？
答：言进趣者，心事不绝为名；言近方便者，从因至果，时分延促为义。何以分之？如前了论立三方便，此义合之，总名为近。
初问，可解。答中。初示名义不同。远者名延，近则名促，次通延促。何下，正分两别。但近方便，定约三时；进趣，念念随结。如起淫心，即远方便；后心思度，未动身口，念念吉罗，则是进趣。才动身口，即次方便；身未交前，步步偷兰，则是进趣。身分才交，即近方便；未至究竟，并是进趣。欲令易晓，不觉词繁矣。
问：延促虽异，趣果不殊，即是进趣，何必有别？
答：息不息别。
次难。以望趣果，则三方便俱名进趣，义无别故。答中，息即近方便，不息即进趣。
问：不息名为进趣，有息必在阙缘，何须繁纸，横立斯位？
答：不息方便，如箭不停；近方便者，如行暂息。不妨意远，非是阙缘。
第三难。以息不息各有所归，则近方便义成无用，故云何须等。答中，先约二喻，显二方便。不妨下，正通前难。谓近方便虽复暂息，而远期根本；阙缘不尔，事止不成故。
四者，阙缘方便。义分二门：初、列名显相；二、校量同异。
初列名者。
言方便者，乃是趣果之都名。业未成前，诸缘差脱，故令此罪壅住方便。
第四阙缘，列名中，初科。前示名，业下释义。言诸缘者，总下通别二种。
有人制疏，改曰不成，以律文云不成，偷兰。今解亦得，何须较执，即律文云方便求盗不得，偷兰，斯则明证。
斥古中。初引古。彼谓方便既是趣果之名，今不至果，岂名方便？止可名为不成罪耳。今下，斥局。较音觉，定也。然既各有诚据，义无不可，岂得专执一文耶？
今言方便，随相众多，且以事约，分为七种，所谓阙缘，乃至心息。此列名也。
正列。七缘，且举初后，略中间五种，如下牒释。
言显相者。
初、明阙缘，泛解有三：
一、通名阙缘。七方便者，阙不至果，并为缘来，岂非通也？
显相中。阙缘三种，通即总该篇聚。
二、别名阙缘。如诸戒下，各有阙缘，不可以盗而开杀戒，各不相通，故名别也。
别谓随相不同。
上二泛论，总收一切；第三两亦，正示初缘。
三者，亦通亦别。何者是耶？
凡是犯戒，体是比丘。
若造罪未果，或自命终、舍戒、邪见、二形生等，或未制广教，或病、狂、痴。
但有三缘，不名犯戒，俱为造因，未成至果，故名阙比丘缘。
望下六别，对戒并通，故兼二号。
三中。初标征，凡下，示相。初标缘，若下，次明阙相。罪未果者，方便义也。列相有三：初列四舍，体坏无法；次未制广，最初不犯；后病狂等，自不了知。初则体相俱坏，次则体相俱如但无制法，后谓体具相乖。
问：未制广教，那名阙比丘耶？
答：虽曾纳体，未辨法相，无教可犯，还同阙人。今已制广，则无此缘。所以钞中止存前后二种，仍加十三难受戒不得等。
但下，总结。初结阙缘，望下，次结两亦。
问：已下六缘可例此否？
答：亦可例也，以互望皆别，对戒并通。但境强一种，不必尽通，如是思之。
二、境强者。
如欲行杀，前境反强，倒欲害我，差此进趣，壅住在因，故曰方便。然境强非偷兰，偷兰由强而生。余之上下，类此可释。
次缘分二。初叙缘。然下，定罪。强非罪缘，故曰非兰。因强壅住，故云由生也。余下，指例，如云阙缘非偷兰，偷兰由阙缘而生等。
问：境差中亦有境强，与此何别？
答：此本境强，下异境强，故不同也。
三者，缘差方便。
如欲杀盗，往逢异人，或恐有事，或刀杖毁坏，或要期未遂，总号缘差。就义通名，七缘皆是；随相取别，唯此第三。
第三分二。初列相有四：一、非本所期；二、虑他所获；三、杀具有阙；四、如不见前境等。总下，结名。以名通七缘，相局四位。
四、境差者。
随戒并有。且据大杀，四境来差，谓人、非人、畜生、杌木。
第四，境差，标中。初示缘通，且下，次标所出。人是同类，非畜是异趣，杌木即无情。
如欲杀人，克心在张，王人异境，而代张处。缘王张解，望人不殊，究竟成重。由异境来，张人不死，杀意又息，壅住方便，故曰境差。
人异境中，初科分二。初明差相。且举张王两姓，以分本异二境。缘下，结犯。初结异境，由下，结本境。罪是偷兰，号阙缘方便也。
问：本杀王时，但作张解，无杀王心，何因得重？
答：张王非罪缘，人是杀境，虽无王心，然有人想，杀缘既具，何得非重？是故律云男想杀女，佛言：波罗夷罪，可以类之。
初问。以心境既差，理非结重。答中，初正答。望张境差，望王心差，故云非罪。张、王是别，人趣是通，今就通结，故成杀重。是故下，例证。
问：杀王重罪，乃取张因而成极果，为望张边，别有方便？
次问。意谓果成因没，应无方便。古有异解，故问以决之。
解云：张王姓别，人境不殊，重果位同，轻因相等。故揽张因，用成王重。如律本中，列过五因，用成五重。
古解为二。初立理。谓本异并人，因果无别，故揽相成。如下，引例。如律盗戒有四句：一、方便求过五钱，得过五钱，波罗夷；二、若方便求过五钱，得五钱，波罗夷；三、方便求过五钱，得减五钱，偷兰遮；四、方便求过五钱，不得，偷兰遮。今引第二过五方便，能成五果。此亦因果两别，相揽而成，可为今例。
问：既揽张因，成王果者，本立境差方便。今因成果，无境差矣？
今解中，初科。以揽因成果，果成因灭，境差不立，故知非矣。
今正解云：人趣乃同，形者有异，不揽相成。与王未交，属前张因。对王已去，别起方便，即揽王因，还成王果。本境张因，壅住方便，号此方便，名王境差。
立义中。初通示因果各异。与下，释成。初明王果，本下，释张因。言王境差者，以张是本境，不得名差，故从异境，以彰差义。
问：不揽张因，以成王果，何故律文揽过五因，成五重果？
答：彼以同损一主，元来有心，故得相成。张王既别，何得例也？
释妨中。以向古师执此为例，须为通之，令无后惑。答中。显示境有一异，不例可知。
昔来诸师，于人异境，更立诸相。通列六缘，中加疑想，用分多句。事理境心，不无其致。此通戒本，无宜复广，若解本律，可更舒之。
指广中。初叙古所立。诸相，即下六缘及余句法。一、是人，二、人想，三、有杀心，四、兴方便，五、命断，更加第六疑想。以杀但五缘，故言中加也。复于疑想，分出句法。且依首疏，三趣各有五句，杌木非情，无境强义，但有三句，总十八句。文中，但云人异境，至于作句，则通四境，今备列之：
事即制罪，理谓业道，方便、究竟皆兼两业。境即四异，心谓想疑。已上并指诸师所立之义。此下，显今略意。
余有非人、畜、杌来作异境，通望本境不死，偷兰；若望异境无心，无罪。
余异境中，初文。可知。
问：王人异境，亦是无心，何为结重？
答：人想而杀，境心相应，是故成重。不起非人想，故无罪也。
释疑中。初蹑前人异境，相并为难。释中，以余三境，趣类全乖，不可相例。
问：若无罪者，云何律中非人，人想，偷兰遮者？
次难中，初引律者，即杀戒境想第四句。
答：此由境差，方便罪也。由非人来，人想不舍，杀张心成，而境乖异，望张方便。望非人边，本无罪也。具足五缘杀非人者，但偷兰遮，如何其因已是方便？义不然也。
他师释中，初科。上二句定罪，由下，释所以。彼谓律结兰罪，还从本境，不望非人。具下，引杀非人罪，质成上义。五缘者：一是非人，二非人想，三有杀心，四兴方便，五命断。如何等者，以非人作人想，在人为境差，望非人为想差，故是杀非人因也。谓果罪但兰，岂得因罪即结方便兰耶？以非人方便但吉罗，故方便字合作偷兰。此明律结兰罪，不望非人，斥他异解，故云不然也。
有人言：上立异境，想疑心中，想则决彻，人差结重，余则无心，但属本境。疑则不尔，缘两境生，故就两境双结二罪。
斥疑心中，初文。彼谓想心同上，疑心不同，以未决彻，本异二境，并有心故。云二罪者，本境方便兰；人异境是夷，余三异境，并疑心兰。
今解不然，但列本境。纵使四异来差本境，若强若疑，皆列本境。何以明之？畜是小愆，杌非生罪，如何来差，俱犯偷兰？岂不望人从本境结？
次科。还即古义，对破前解，故云今耳。下云今明正解，始是今义。文中，初判定。云但列者，即指律文境想句中。何下，征释。且举畜、杌难破前义。据此破词，则知前解异境皆兰。
问：异境有强，方便属何？
答：强想犹怀本境，故知此强，不望异结。如是类例，若疑若想，皆从本境。
三、问中。据上已明强从本境，更欲别示，故问所属。答中。强是异境，想缘本境，故云强想。如下，例通。据此立义，不问疑想，异境之上，永无罪也。
问：异境若强，差我不杀，强是本境，异非罪者。异境忽弱，而被我害，未害之前，方便属谁？若见异已去，别有方便，此则本境方便自立。若见异已去，无别方便，害异果罪，因还本境，若此立义，则无境差。
次、今释中，初文分三。初牒前义。异下，反以境弱为问。若见下，双难。初约有方便难，则本异两境，皆有罪故。次以无方便难，则异境果成，本境因没，故云无境差也。
今明正解。本境一品，齐是偷兰。异境来差，人境缘人，有强有疑，莫不杀心，皆结兰罪。若至非、畜，例有强、疑。以怀人想，强从本境，非、畜异境，一向无罪。若兼疑心，从两境生，本境疑兰，非、畜疑吉。若至杌木，并结本境，以杌异境，非生罪缘。
正解中。初明本境通结，异下明异境别结。又复为二，初明人异境，若至下，次明非、畜境。又二，初通标强疑，以下别释。初释境强，若兼下，释疑心。非、畜二异，正犯兰提，疑故并吉。杌非罪缘，故无所犯。
初师局就本境，异则不结。次师疑心两缘，异境皆兰，不简轻重。观今所判，文理精详，比前可鉴。
第五，想差方便，义张八位。
初、心差境方便，如律人非人想等。
二、境差心方便，如律非人人想等。
三、心差境究竟，如律淫、酒戒，若怀非道、非酒想、疑，但是正境，皆结究竟。
四、境差心究竟，如欲杀、诳张人，张去王来，缘王张解，若诳若杀，是境俱差，齐成究竟。
五、心境俱差成方便。
六、即此互差成究竟，以事思取。
七、心境不差成方便，如出佛身血、境强、缘差之类。
八、心境不差成究竟，诸戒并是。
五、想差中。此门八位，前四互历，后四具兼。一、三全是想差，五、六心境兼差。此门唯收四句。二、四属前境差，七、八即境想初句，故此四句皆非科意，句法相从，故为八位耳。五、六二句，令以事思者：五中，如欲杀张，王人替处，是境差，心复转想，谓为非人，即想差成方便；第六，如欲杀张，王人替处，心作李想，还成究竟。言互差者，互即是俱，承上第五，故云即此，或恐字误。七中，出血一罪，永无根本，境强、缘差，事不究竟，心境无改。
就此想中，或有从轻向重，如杀盗畜生，转想向人者是。或从重至轻，即反上句是。或互转者，如彼淫、酒、破僧，俱是正境，想、疑或生，无非究竟。
料简中三。初杀畜盗畜，方便但吉；转作人想，杀盗皆兰。二杀人盗人，转为非畜，后心并吉，故云反上。三互转俱重，如淫前作非道想，后作正道想，或前正后非，无非果本。私释：更立互转俱轻，如非人畜生，心想互差，可以明之。
第六，疑心方便者，相对义张八位方尽。
我疑他方便，人非人疑也。
他疑我方便，身现妄语相，前疑不了是。
他疑我究竟，我疑他究竟，如口造语业，但使言章了了，不问自他疑也。
六、疑心中，前四互句。初即境想中第二句。
问：与前境差中疑心何别？
答：前对异境，此就本境。
余三俱约妄语配对。
上四句单疑也，今此双举，何者是耶？自他俱疑成方便，如身口互造也；即成究竟者，妄语言了也；自他俱不疑成方便，如出血在佛也；即成究竟者，一切戒是也。
后四俱句。前二还约妄戒，但具两疑，与前为异。言互造者，亦即如上身造口业。后二亦是相从而出。
第七，善心息方便者。如欲造罪，身口虽发，未邻究竟，忽起善心，便止前业，壅碍不畅，但居方便。
七、善心息，初中。邻，近也。云忽起者，或因他勉，或遇胜缘，或思佛戒，或畏因果。若非此类，善心宁发？居方便者，前心偷兰。
问：此乃善心生，今何言息？
答：实如来问。向若不生，恶必趣果，由此善心，能息恶想，即所息处，号为方便。又如律文舍者，偷兰，舍时非罪，由能舍故，前恶不至后果，故号前因为方便也。
释难中。此即善生恶息，于义易知，欲生下答，故此为问。答文为二，初正答，又下引例。能舍则同善生，所舍可类恶息。
第二大门，校量同异者。
二、校量者。即总料简前七位也。
初、以自身造境，对置杀具，明方便多少者。
身自造境，具七方便。设置悬拟，既非自身，故阙想、疑，但五方便。
明多少中。初标示，身自下，别释。初明自造故多，设下，次释置具则少。以想差、疑心，必约到境，悬拟相成，不可论故。
克心辨差，其境则宽。以元在张，王、非、畜、杌后来差故。漫心辨差，其境则狭。以通三趣，有境齐害，唯有杌境，用分轻相。乃至想、疑，克漫可解。
次科。言宽狭者，谓异境多少也。初明克心宽。王、非、畜、杌，即四异境。次明漫心狭。杌境轻者，非情无过，止有方便。上据大漫。若约小漫，如欲通害人趣，望克为狭，对大犹宽。乃至下，此明境差，想疑二位，并通。克漫二心，宽狭义同，故言可解。
二、心境分别。
境差、境强、缘差，据前境论。阙比丘缘、想、疑、心息，据自心辨。或阙恶心，如好心息；或阙有心，如狂心息。
心境中。三种属境，四种属心。阙比丘缘，或约四舍，或是狂痴，故属心也。或下，别示息心，则兼二义。
问：狂心息者，与比丘缘何异？
答：此据止息，初缘不息，俱不至果。
三、宗致分别。
问：此七方便依何而述？
答：出在律文境想五句。以彼文言人，非人想人，非人疑，即是向述想、疑二位。非人，人想，则是境差，如前所指。余四方便，义通克漫，境想无文。是故律云不成，偷兰，则摄四位，可以知也。
宗致者，显示七缘，皆有诚据。宗，即文之所出，致，谓立之所以。问意可见。答中，初指三种所出。律中境想五句：初、人作人想，夷；二、人作非人疑，兰；三、人作非人想，兰；四、非人人想，兰；五、非人非人疑，兰。余下，次明四种义立。克漫二位，本出境想，今此四缘，皆可具之，故云义通，则明境想有义无文也。是下，指通文以摄。由此四缘，皆不至果，故可通准不成之文。私谓阙比丘缘，准诸戒末并云颠狂、心乱，痛恼所缠，即其文矣。
大门第四，明持犯义。
略分四门：初、知名字；二、明体状；三、释成就；四、辨位置。
四、明持犯。钞具七门，此但明四，故云略分。名必召体，体成有处，心容明昧，四段辨相，大途已显。余如对篇，逐位别配。
就初门中，言名字者，持有两种，犯亦同然，各有止作，例分为四。
名字中。名即是字，无别所以，不必强分。然须先了二名，并依受体而立。由本受时，不出二心，一者断恶，二者修善。所发业性，即本愿体。随中守护，对分两持，违反本受，即成两犯。
先明二持。
所言止者，方便正念，护本所受，禁防身口，不造诸恶，目之为止。止而无违，戒体光洁，顺本所受，称之曰持。持由止成，号止持戒。如初篇等，可以自明。此对不作恶法为宗。
止持中二。初牒名，方下，释五节。初释止义。言方便者，或但摄心离过，或复修诸对治。止而下，明持义。持由下，总合。如下，举事以显。此下，指归行宗。所以尔者，欲使四行无滥故。
恶既已离，事须修善。必当勤策三业，修习戒行。有善斯护，名之为持。持由作成，故号作持。如衣食四缘，威仪杂行，作意防拟，方成戒净。此对修习善法为宗。
作持中，蹑前生起。必下，释义，亦五。初释作。有下，明持。持由下，合名。如下，指事。衣、食、药三，皆通受净，房有制量、乞法。或可粪衣、乞食、树下、腐药，羯磨疏中科为根本作持。修道假此，故名四缘。杂行，总收众共，皆作持摄。此下，示宗，可知。
所以前后不同者。论云戒相止，行相作也。又云恶止善行，义之次第。
次所以中。初征意者。以修舍义顺，今相反故；又止作体同，今分异故。论下，次引释。论即百论，文有二段。初释不同。彼明佛说法有二种：一止相，二行相。谓息一切恶名止，修一切善名行。外道难曰：已说善行，不应复说恶止，以恶止即善行故。内曰：止相息，行相作，性相违故。今变其语，取其义耳。又下，次释前后。彼云：外人又难曰：善行应在初，以善法有妙果故。内曰：次第法故，先除粗垢，后染善法。
次明二犯。
言作犯者，出家五众，内具三毒，我倒自缠，不思对治，鼓动三业，违教造境，名之为作。作与持违，污本所受，名之为犯。犯由作成，故曰作犯。此对造作恶法为宗。
作犯中。初牒名，出下，释义有四。初释作。初句标能犯之人，次二句叙起业之本。不下，正明造业，释成作义。作与下，次释犯。犯由下，三、合名。此下，四、显宗。两犯并不指事者，翻持可知故。
恶既作矣，必不修善，是以第二即明止犯。良由痴心怠惰，不奉教法，行违本受，厌而不学，故名为止。止而有违，反彼愿本，故名为犯。犯由止成，故名止犯。此对不修善法为宗。
止犯中五。初蹑前生起。良下，四段，亦如上分。作犯造恶，则通三毒。止犯慢法，偏对痴心。
二、明体状者。
如昔解云：离身三邪，离口四过，意地不起三不善根，名止持体。屈身礼拜，行檀放生，赞叹三宝，读诵经教，意修三善，对治三毒，各修诸观，乃至离染净行，慈悲四弘等，名作持体。起十不善，名作犯体。止不礼拜、布施修慈，乃至观行，名止犯体。
二、明体状，昔解中。初明止持，通指十恶。屈下，明作持。初二句即身业；赞下，是口业；意下即意业。上明事行，各下，次列心观。初句即指五停心、总别相念等。离染净行者，即十二头陀。四弘，即四无量心，文举慈悲，而略喜舍，如后对破。二犯，相反，可解。此师大要，不明化制两教业行不同。故下并约制教难破。
有人问曰：止不行施、礼拜、读诵，悉为犯者，出在何律，何聚所收？如律文云佛不制者，不应制也。何以得知不施非犯？如智论中兄弟二人，出家造业，各于施、戒，互不修行。弟为白象，以不持戒；兄获罗汉，乞食不得，由不行施，如何而言不施犯罪？
次引正解，斥破中。标有人者，即是首师。初难中四。初牒彼计。出下，责其无据。如下，引文显妄，即律中非制不制，是制便行文也。何下，举事证非。迦叶佛时，曾为兄弟，兄但持戒，弟专行施，故云互不修也。至释迦时，感报乃异。今谓兄不行施，乃名持戒，明知不施非破戒也。
又且律中，但约身口。至于意地，未闻戒训。如何而言不修四弘，便是犯也？
次难中。即善见云：凡夫常缘欲境，圣人若制心犯，无有得脱之期。
又若犯者，何曾见悔不施等罪？故智论云不行十二头陀、四无量心，不名犯戒，但是于戒阙庄严耳。
三难中。由律悔法，必据犯制。不施等罪，律既不制，岂得有忏？故下，引论，可见。
故知上立违于律、论。若论自行，止可违理。若不修慈，何成道业？毒蛇未出，义不安眠，如救头然，名有惭者。
结显中。律、论即如上引。若论下，遮疑。非谓施慈等行，都不修之，但非持犯体耳。须知善行约教二别。如上所列，但属化教，道俗通修。如后制听所摄事法，局于制教，唯道行之。故云止可违理，则明非违制也。若不下，显示须修，可解。
问：此中但破止犯，彼立作犯，有何过失？
答：前举十恶，还是化教。十中前七，乃入律制。本宗心犯，如别所论。
今更依教，立持犯体，能所分别。
正立中，标。云依教者，能所二体，皆出本律。以四分结犯，并问何心。律序又云当审观意，虽兼身口，由是无记，非罪福性。今明持犯，必约成业，故专取心为能持体。
问：受中作戒，色心为体。今此能持，即是随作，但云思心。受随应等，那不同者？
答：受取缘成，必须兼色。随取成业，但约心论。学者深思，方见远致。
言能持者，即心为体。身口是具，不名为业。若不思虑，不成持犯。
能持体中，初科。虽通指心，正取思业。
故成论云：是三种业，皆但是心。离心无思，无身口业。又云：身口者，乃是造善恶具，非善恶业体。
次科。成论由是当宗，故可为证。皆是心者，此指意识，犹通四阴。若据成业，须至行心。行即意思。以思从心起，身口二业，复由思成。今从业本，故言心耳。
以此文证，故知意思为能持犯体。
三中，正显体状。体用齐举，故云意思。意即心也。
言所持者，收二种持，就制听两教，交络互明。
所持中。标示但云持者，下列四行，合须云犯。或是语略，或可翻持，自可明故。下约制听二门，止作互历，故言交络。
先出二教之意。
先出二教者。今明持犯，唯据律藏，文虽浩博，不出制听。特异古师滥通余行。故须先示二教大纲。
言制教者，禁诸出家，有恶皆断，名制止也。有善斯习，名制作也。若斯以明，是大略也。若违此二，双结两罪。并由制成，故号制教。
制教中。初示二持。未陈别相，通举总意，故云大略。若下，明两犯。制止反作，制作反止，皆名违教，一一结罪。
言听教者，作与不作，一切无罪。
听教中。如造房、畜长，必不俯从，乃成上行。依开而作，自摄下根。今望作不作边，故言无罪。然至作时，还须依教，房舍尺量，长衣日限，违则有罪。
故地持云：有罪，行者制；无罪，行者听。文成证也。
引证中。行字平呼，谓造作也。
所以须二者。唯制不开，中下绝分，进道无由。唯开不制，则令上行慢求，息于自励。故立此二，摄机斯尽。
出意中。初句总征。唯下，别释。初明须听。唯开下，次明须制。上行欣制，乃能勇进，唯开退屈，故云慢求。故下，通结。立斯二教，摄彼三根，故云斯尽。然上根禀制，未必从听。中下二根，制听齐奉。
上来诸文，且陈两教大体，未显持犯体状。有人即以二教为体。又复有立万境为体。并由错认前文，致斯妄立。委如事钞所破。
如昔解云：二教摄法，各有分齐。止持作犯，唯对二教事相以明；作持止犯，通对二教法、事以辨。所以前段不通法者，法唯进修方知，事但离过自摄，故所以异。
正明体中，初科，昔解。止持作犯，局事无法，与今少异。余则大同。所以下，自释不通之意。以律制法，正在进修；止持离过，非进修故。又事通善恶，故该二持；法唯是善，故唯局作。
问：如上立义，止持唯事，不通法者，如五邪、七非，并非正法，若作有违，义须止约。此法与事杀、盗不殊，有何等故不在止摄？如昔解止，但对事明，于义有乖。今不同彼。无论事、法，圣制止作，则通持犯。下以位分，体状无别。
今义中。初牒彼解；如五下，举法比难；如昔下，斥非立义。此谓事法既有止作，则通四行。下以位分者，即后四门并举事法，对可学、不可学以明体状。方显止门与作齐等，故云无别。则异古师单复偏对也。
前就止持制教门中，有二种位。
止持。制门中。云二种者，即下制止制作，或是可不可学。
问：今论所持体状，何者是耶？
答：如后所明善恶事法，即其体也。
问：何不直明事法，而先出二教者？
答：此有二意：一、为简化教，不使相滥故；二、由此二教各摄事法，体状各异，持犯不乱故。前标云摄法分齐，意可见也。
问：所以事法复论止作者？
答：由善恶不同，四行所摄，体相别故。
问：何故须分可不可学？
答：若在二教，一切心境，皆名可学。由心迷悟，犯不犯别，所以分之。
问：旧记何以立二教为体？
答：彼将前文，即为出体。正明体处，谓论四行。所以攻异，浪争不息。
问：立境为体，复有何过？
答：境是戒缘，体无持犯。坛场受戒，岂唯受境？随中持戒，岂但持境？应知于本受体，有护有毁，遂与教相，有顺有违，故有持犯耳。
问：如母论云犯必托境，又事钞云森然万境，何事非持，今不取境，则违彼文。
答：但由持犯，必对境缘。如犯淫戒，须托三境。如持杀戒，亦对三趣。至论持犯，自指淫杀。论云托境，岂不思之？又境是局狭，收缘不尽。如诸戒列缘，境唯一种；若言淫事，一切皆收。又复于一男境，自发五十六戒。若但言境，境即通漫；今言事者，即指别戒。
大抵诸家所立，与今现文，略无关涉，不足为破。但恐新学致疑，故此略辨，委如事钞。
一者，可学事制止。何者是耶？如淫通三境，盗分四主，既是恶事，不可妄行，故须止也。
可学事中。三境者，人、非人、畜。非人摄四，天、修、鬼、狱。故知此三，总收六趣。三皆犯重，故云通也。言四主者，三趣之外，加三宝境。四犯各别，故云分也。
二者，可学法制止。如五邪、七非，体乖圣教，明了其相，必不得行，故同止也。
法中。五邪，即调达五法：一、乞食；二、粪衣；三、露坐；四、不食酥盐；五、不食鱼肉。五皆尽形，一制无开，故名邪也。七非者，谓所作羯磨违律制也：一、非法非毗尼；二、非法别众；三、非法和合；四、如法别众；五、法相似别众；六、法相似和合；七、呵不止。广如业疏。此二恶法，不殊淫盗，故云同止。
言不可学事者，由心迷倒，随境不了，于杀盗境，疑虑不分，望非犯位，故是止持。而心不了，是不可学。
不可学中。约迷忘者，谓临事造境忽起之迷，非可预学令知，故言不可。
二者，不可学法。如四依、五邪，七非、三法，是非相滥，忘思不了，虽未依行，故名止持。非学所知，名不可学。
法中。云四依者，以调达倚傍四依，而立五法，邪正相滥，容有迷昧。三法者，即单白、白二、白四，或可心念、对首、众法。
问：如此生迷，与愚教者，复有何异？
答：愚教之徒，生来不学，故随所坏，并结无知。今此不尔，素并明练，忽然迷忘，非学所知，故于教相，无罪可结。
问答分示愚迷两相，在文可解。
二、就止持，对制门可学事中，制必作者，如衣钵体量也。言可学法者，制必须作，如三羯磨等。
制作门中。今明止持，不宜论作。为欲显示双持犯义，如后问答。衣以布绢为体，长五广三等为量；钵以泥铁为体，三斗斗半为量。三羯磨中，说、恣二法，必须常行，余对别缘，有必依作。
问：此止持中，但得守戒而已。若有作者，便同作持。今明作者，岂非合乱？
答：今言制作，即成止持。若不依行，则是作犯；今顺教作，便成止持。如三衣一钵，法须具有，故制畜之，岂非作也？望无犯故，名为止持；依教奉行，又是作持。
初问答意。以佛制作，不作有罪。望不犯制，即成今止；若望依作，归后作持。方显止持离过，作持进修，于一事法，兼具二持。今取离过，收归止中，则非乱矣。
问：与后作持，复何别耶？
答：义同意别。具二持犯，其致在兹。
问后答中。义同者，无别事故。意别者，止中说作，但取无犯，还成于止；后作持门，正约造作。具二下，发起后文。
因此便明双持只犯义，略分二意。初约心用，后约教行。
次双持犯，标中。语略，合云双持双犯单持只犯。
若据心用，以明持犯，一切诸戒，并二持犯。何者是耶？且如淫戒，顺教禁防，即止持义；观厌现前，无思染秽，纵有境逼，三时不乐，名为作持。违作止犯，违止作犯。
心用中。通诸戒者，凡持一戒，必起护心，望离恶边，即成止持；望起护边，复是作持。两犯亦尔，违教作恶，必无对治。文约淫戒，示相可解。此谓二持两犯，各自相通。非谓持中有犯，以善恶行别，违顺心乖故也。
若据教行，必托境生，依教奉行，作而无犯。何者是耶？且如三衣，教遣备具，不敢违侮，名为止持；如教策修，顺行不犯，名为作持。违此二持，便成两犯。可同杀、盗，有教开作，名作持耶？
次教行者。此门须约有教令行，方具二持。如僧残二戒，三十中九戒，九十中十二戒，提舍二戒，众学中一戒。此约戒本具双持者，余皆单持。
是则一切作持，其必兼止；若但止持，未必有作。自余羯磨衣钵等事，则见广律。文举三衣，其相甚显。侮，音武，慢也。可同下，对单持辨异。以杀盗等无教开作，则无双义。
问：依教造境名作持者，如淫怨逼，禁心境合，岂非顺教，应具二持？
答：此以难缘，禁心名止，非谓恒尔。若无怨逼，对境有犯，况复合耶？
若作此释，莫问事法，无圣教听，并是单持。广更如后。
引难中。初篇四戒，淫开怨逼，律令作蛇口、火中等想，教既开作，合成双持。答中，怨逼作想，岂与三衣等作同耶？若作下，总判。广下，指后诸篇。
二、明止持对听门中事法者，亦有可学及不可学。
言可学事法者，谓房舍尺量、长衣广狭、指授白二、加说净法是也。于此事法，亦听作听止。必有房财，理须加法，故听作也。若有妨难犯过衣财，不合加法，故听止也。
听门，释可学中。初标示。谓下，出体。于下，明止作。听中有违，还复令制，故得有止。
言不可学事法者，谓房财大小，迷忘互生，作法是非，昏昧杂起。望不违教，名为止持。迷非可学，故不制犯。
次对作持。亦就制听，以明持相。
次、作持中。标云亦者，亦前止持故。
先将作持，对制教中，明制作者，位通事法。
释中，依古者。昔谓作持无不可学。今且一向依彼出体。下文难破，方显今疏还通二位。
言可学者，并制修学。事谓衣钵行护也，法谓一切教行也。并托事法，进用修成，而无违犯，名为作持。不敢违越，又是止持。
制门，通示中。初句牒示，次句明行相。对简止持，是离过故。事下，出所持体。并下，显示双持。
问：此止持与前制门中止持，复有何异？
答：前对恶法无由可作，名为止持；此就善法必不违越，名为止持。各有意致，可通解否？
问答，为简两门止别。
若尔，前制作中止，与今何异？
答：与彼同也。今所简者，指制止中止耳。
若尔，今此明止，为属于何？
答：还属前门。
由此而知止分二种：一、断恶门止，正摄止持；二、修善门止，旁收作持。作唯有一，但局修门。又复止恶局前，作善定后。作中之止，则通两门。在止则离过不殊，在作则同由善事。约此以分，止作无滥。
就听门中，亦对法事。事谓长财房舍，法谓处分说净。亦有听作听止，如前所言。
次、听门止作。
还指止持，事法无别，何以分之？
答：听门事法，二俱是善，本属作门。但兼止义，故在前出。但前取听止，此明听作，故不同也。
若尔，所以前后俱明止作者？
答：为显双持义故。及论止作，各摄所归，不可混也。
如昔解云作持门中事法，唯可学，无不可学者，非此所明。以非进修，圣不制学。不同止持通不可学，以唯离过，故得明也。
今破中，古解为二。初直判不通。以下，对止显意。彼谓学必造修，如四重等，非可为之，故有不可学。
今解不然：不可学迷，非学能了。乃至四果，犹有事迷，何况下凡，而能通辨？故于事法，无问止作，皆有迷忘，而非罪摄。何以明之？如律长财开忘不染，房舍指授，亦开想疑。既不结正，明知不犯。
今解中，初文。古师约事，所以不通，今立心迷，则该四行。四果事迷者，见思已破，理解虽穷，于事未达，故有忘认瓶、衣之类。故下，决通诸门。何下，引文以证。二戒想疑，文见戒本。
问：若不结犯，何以律文结偷兰耶？
答：忘非偷兰，此结想、疑方便耳。前心欲作过量不处分房，后心转想，谓是应量处分之房。想差前因，不至后果，故结偷兰。可不解也？
释疑中。此引房戒境想为难。彼结兰罪，今云无犯，则相违故。答约方便，文义易知。
若依此明，与昔持犯，通塞全异。诸有读者，任情两取。
显异中。通塞者，彼不可学，俱局止持，今通四行。诸下，劝令从长。非谓存古而言任情。欲明今古两解，是非已彰，特以此语，激励后学。
三、明作犯。
其状如何？此犯所立，翻对止持。但不依戒行，事法有违，皆名作犯。
第四、止犯。
以对作持。所对事法，怠而不修，皆名止犯。
下明两犯对翻二持者。但望心违，无别体状。是故一一皆指事法，即其体矣。然止犯中，明云所对，世人不知事法是体，读至此文，如何消解？教旨极详，但未思审。或复情执，何足为论？
此二犯中，亦有可学及不可学，类止持中。彼此交映，则衢术历然。为繁纸墨，故不疏出。
双结中。由不别陈，故须略点。制听止作，可不可学，一同二持，但犯为别。
三、明持犯成就处所。心、行、对业，三门分别。
三、成就门，标中。前虽明体，未识四行成在何时。故以三门辨明分齐。初、约三心，二、就行心，三、兼身口。
前将止持对心以明。
若无染污，以明止持，行前三心，得有持义。谓识、想、受，此之三心，非业非记，流入行心，方成别业，故分四阴，以为二分。岂非本有戒体，外无染污，光洁纯净，名之为持。三心非记，受体是记，故得持也。
初科。上句标举。若下，正释为三。初通示。据此非持，取本受体，说名为持，故云有义。古人目为端拱止持，以非造作，任运成故。谓下，别简四心，分二所以。统论四行，止持有二，余之三种，并局行心故也。岂下，结显。三心下，释疑。
问：三心何分？
答：了别所缘境名识，取所领之相名想，领纳所缘名受。造作之心，能趣于果，名为行。若大乘经，则受、想、行、识，列次不同。今依小论，则识、想、受、行，以取最初一念了别之心名识，次起想像名想，复次领纳名受，后起业思造作名行。
问：破毁之人，有此持否？
答：据篇聚中，犯一重戒，余戒常净俨然。是则持毁皆有持义。今文且从持说，故云无染耳。
二、就治行明止持者，必入行心，方得成就。前之三心，不名为持。善性便有，恶无记无。如欲离过，作意遮约，或对境防，或起心护，岂彼无记而得成持？若据作持，例同后止。既就境论，三心非分。
次科，二持中。初明止持。以非思虑，不成持业，故云必入等。前下，拣三心。善下，拣二性。如下，举事显相。若下，二、明作持。同后止者，简前三心止故。
若据二犯，行心成就，前三亦无。局不善性，善无记无。
二犯中。亦约四心三性，以定行体。寻文可了。注中，以行通善恶，故须简异。
若事前后，心则异生。别持别犯，则可知矣。
前后心者。即钞中自作教人自业相成二种义门。广文如彼，今略举之。如前遣人漉水，即止持；令人送欲，即作持；教他杀生，即作犯；令他造房，不乞处分，是止犯。后修止持，彼四同辨。乃至前作四事，后作止犯，例上可知。虽心境不同，善恶间杂，不妨前后行业自异，故云别持犯也。自业相成，亦类同上说，但望自作为异。
三、就业明持犯相者。
言身口者。离杀等过，名身止持；受食食等，名身作持。离语四过，名口止持；知净语等，名口作持。身口二犯，反上可知。
三中，初科。初句双标，离下列释。前释二持。身下，明两犯。言反上者：行杀盗等，名身作犯；不受食食，名身止犯；造口四过，名口作犯；不作知净，名口止犯。
单意业中，不名持犯。故律文云单意者，不名犯也。
单意者。若至身口，必兼意思，如上二业。未及身口，粗细心念，通名单意。初科，据文立义。然单意语通，此据瞥尔，制限大乘，故云非犯。
若尔，何故律云发心作、心念作，皆名犯者？
难通中。以二文相违，故须简辨。
问：发心、心念，为同为异？
答：上是方便，期成彼事；下是果头，如恶觉默妄染心看女等。
答：此谓发心将由身口，虽未动相，即名为犯。
答中，初释。通约远方便论。将由身口，故非单意。未动身相，即是发心。
有人言：制声闻戒，于可制者言之。独头心念，忽起缘非，不名为犯。重缘向念，可得思觉，而不制约，故是犯科。所以文云心念作也。
次释中。初约大乘，释前不犯。独头，即瞥尔异名。重下，次据本宗，决后犯文。谓后念还追前事，故云重缘。向即前也。
问：意已成犯，何以前约身口明成就耶？
答：就意辨成，皆远方便。心念果罪，少分有之。大论趣果，须至身口。
任情两取。后为正义。
结中。上句是纵，下句是夺。
问：世云小乘不制意地，今那制耶？
答：此由不辨假实两宗制限深浅故也。小乘实宗，定不制意，动色成犯。假宗制意，但约重缘，简非瞥尔。是则三宗历然，大小无滥。学者至此，宜须精究。
上明成就竟。余有通塞诸门，增微杂相。量时须者，可寻事钞中卷持犯。两以相成，故斯略也。
指略中。初结前，余下总指。事钞七门：三门同上；第四通塞，自分四位，故云诸门；第五渐顿，文中不指；第六优劣，即是增微；七杂料简，即今杂相。量下，嘱后讲习辈也。
大门第四，位列持犯者。
第四门中。唯明不学无知，止犯罪相，有无轻重。随一事法，皆须二九，故云位列。
佛立教相，止为奉行，若但读诵，非本意也。
然受戒后，勤学教行，于诸事法，明若指掌，忽于境想，迷忘而造，律制非犯。此不可学迷也。
若由来不学，不思过犯，随所造作，不问事法，但作有违，皆犯根本。缘而不了，结无知。若于二持，虽不违负，望非明决，不名为福。若缘不解，但是无知。是以佛言随作犯根本，更增无知罪。
叙结分三。初明立教之旨，然下叙结之所以。初明学人开迷。文中明学，须具二义。言学教者，谓精穷三藏。学行者，谓专修对治。若此为学，方开迷忘，自余泛尔，皆不学收。举世相传，才过学肆，便称学人，自谓无罪。观其所业，曾未勤劳；求其所行，略无奉慎。岂能全免不学无知！请详此文，足为龟镜。律制者，即诸戒后境想中开。若由下，次明不学须结。又三，先明迷犯。若下，次明昧持。故知不学，由不晓教，持亦成犯。是下，引证。即不摄耳听戒文。
今略标举，须配位法。此立两个九句，交络有无，为持犯方轨。
总标中。初句指前，须下生后。言交络者，即于事犯，各有识、疑、不识三心，互织作句，如图所显。言方轨者，若解二九，随一事法，无不该通，故事钞云类通法界是也。
先就止持，明罪有无轻重分齐。于可学事法，作九句，分三品。
止持，可学，标中。有无等者，有即疑及不识，无即是识，轻谓不学及疑，重即不识。立句之意，如作犯门，具明所以。
上品一句，识事识犯。事谓杀、盗、三衣一钵，犯谓夷、兰、提、吉。若能于此事法明了，无疑奉行，可谓上品持律之士。
上品。事中，杀盗制止事，衣钵制作事。犯中，夷、兰对杀盗，提罪对衣钵，吉罗通上止作二事。今略示图相，则依文易解。
中下二品，各分四句。
初、识事疑犯；二、识事不识犯；三、识犯疑事；四、识犯不识事。
下品四句：初、疑事疑犯；二、疑事不识犯；三、不识事疑犯；四、事犯俱不识。
言不识者，犯谓不犯，迷轻谓重。
疑中亦尔，疑有疑无，疑轻疑重。
上品一句，事犯俱识，不可以结不学无知。
显数中，上品。可解。
中品事犯，句虽兼识，然于罪事，生疑不识。随有迷处，皆结两罪：一是不学，二是无知。四句单双，罪则有八。犹自名为中品持律，以句带识，非是全迷。
中品，前示罪数。单双者，下半事犯是单，皆有二罪名双。犹下，结品。
下品四句，罪事俱迷，随句有四，则十六罪。此则名为下品持律。然于末句最第九也：由涉疑故，是解家津；不识罪事，非智之甚，可不然也？
下品中。初示罪相，然下，别示第九。初指句，由下，对简前三句，不下，正显后句。
此中计罪有二十四：六波逸提，十八吉罗。无知故重，则不识是也。有疑不学，但是轻收。
总合中。初合数；无下，示罪体。无知通轻重，不学一向轻。
问：既名愚教，即是犯位，有何等义，名为止持？
答：不犯根本，故名止持。事犯有迷，自是愚教，止犯所摄。举宗判义，持犯何乖？
问答中。根本名持，正在今位；枝条是犯，自摄后科。故云举宗等也。
次对不可学事法，以明止持。各分三品。
初三句中：一、识事识犯，二、识事疑犯，三、识事不识犯。
中品三句：一、疑事识犯，二、疑事疑犯，三、疑事不识犯。
下品三句：一、不识事识犯，二、不识事疑犯，三、不识事不识犯。
次不可学，列示中。即前九句，欲使结罪有无易见，故三三品列。
此三三句，各下二句，于犯带迷，有疑不识，各有不学、无知二罪，合十二也。亦望不犯根本，名为止持。
合数中。初正合。此三三句，并第一句，于犯俱识故，唯下二句有罪耳。亦下，结宗。
但事是可学，想疑忽生，缘而不了，圣不制罪。罪是可学，若有迷者，皆结其罪。
显意中。所以唯事开忘者，事是临境造修，有迷可恕；犯是教相，纵令先学后忘，还成懈惰，故不开也。
问：于事有迷，故开不结。必于犯法亦有迷忘，如上引律过量不处分，想、疑皆开，何为于此而结不学无知？
答：计理成例，是所不惑。可如作持对法中说。此中交络，事法互有不学无知，故生此位。
问答中。初难意者。以古师作持中，无不可学，故蹑事为难，意使例同。所以答中，但指如后，至作持门，还指同前。谓事既开迷，犯何结罪？犯既是法而不开者，则作持迷法亦应不开。答中，初承前难意。若迷法者，宜同事开，故云成例。可如下，指后作持不可学九句。此下，显今止持，就事立句，但可例同，未该后法。
问：此止持门不明法位者？
答：影略互彰。止持就事，作持从法。至于四行，各具事法。故知止持一门，恶事恶法，各有可学及不可学，合四九句。余三同此，总有十六九句。不学止犯，立一八句。此约四行，通数如上。若就别论，一一事法，皆通二九。是以钞云类通法界，义在于此。
问：如杀盗等，论罪有无，人非人想，主无主想，有何义故律判不定？
答：大有意也。或缘罪境，人非人想故，但结心罪。或缘非罪境，有主无想故。然彼迷心，并不结犯，皆约前心方便为言。
第二难中。上云迷事圣不制犯，而律境想，结不结异，故引为问。答文，初句叹教通答。或下，别示有无。然下，结成开意。谓正迷时并无犯故，还归事开。
二、明作犯。
可学事法，如初九句；不可学者，如后九句。结罪多少、轻重皆同，但犯根本以为别耳。
作犯中，初科。可学则有九根本罪。不可学中，三识并至根本。三疑半涉本境，无不有罪，但重轻为别，如杀盗等，可以思之。三不识句，除淫酒犯根本，余戒转想并有方便，本迷一切无犯。
就此根本不识事中。始终无心，如误杀人等，不结其罪。前则有心，中后无心，但转想疑，除淫、酒戒，余结方便。若不差者，还结根本。若心了境，不造前事，则无罪也。
料简中，初科为二。初标品位。三识三疑，俱有罪故，不须辨之。唯三不识，有无不定，故此委示。始下，正简有四。初明本迷。前下，明转想。除淫、酒者，该上本迷。若不下，于不可学，转为可学。若心下，如善心息也。
问：有何等义，分二九句？
答：欲使持犯相易也。
次科，问答。云相易者，谓阶品差降，则结罪有无多少可见，如次所显。
故前九中，上品一句，中下各四者，由缘一事，带疑不识，交络互明，出其犯相。九句就事，皆结究竟。缘而不了，愚教之罪，自结不学无知也。其愚教罪，亦是究竟，无果可趣。有识无疑，则非罪摄。
明前九中。初明立句。以识等三心历于事犯，上下不定，故云交络。九句下，明根本罪。缘下，示枝条罪。古师谓是方便，故特点之。
论后九句，三品各三。由不识事，境非可学。不妨于犯，是可学故。致列其相，事总而罪别也。
次明后九，初中。略举不识，必该疑心。是则三识非不可学，句法相因，故可知矣。此中立句，事但一心，且如上品上半，皆云识事，故云事总。下半犯中，识、疑、不识，三心不同，故云罪别。
问：若据此论，识、疑二事，分句为六，可是犯摄。不识等三，便是无犯。云何说言作犯九句？
答：若就本迷，实唯六句。然缘犯法，有疑不识，即是其犯。故说九句。
次科。上中二品，有罪可知。此下唯明下品三句。初问中，以作犯门，必须有罪，下三非犯，故设此问。答中，初纵来问。然下，夺归须立。
若尔，缘罪疑等，乃是止犯，何得说为作犯位也？
答：从根本边，说名作犯。
次难中。以止、作犯别，不合同位故。答中，从根本者，三不识句，虽不犯罪，非不造境，故得归宗。
若尔，不识事识犯，全是无罪，止应有八，何得有九？
答：如上已明相从句法。
后难中。以此初句，本枝俱无，义不可立。答如上者，即指初答。
有人解云：何须如此？今总为分。若可学事法，生可学迷。一向九句，莫不犯根本也。若可学事法，生不可学迷。则有八句，除不识事不识法也。以心迷故，学不可得。如有主无想，过量不过量，处分不成，羯磨不辨。若始终迷，除第七句。若转想迷，还有九句。后心无罪，结前心因也。
次总分中。初三句标示。但随具阙，不必定九，故责云何须等。若下，示可学具九。若可下，明不可学不定。又三，初明六句。标简云八者，写误，准钞，并作六字。事法二位，皆无下品，故云除不识等。以心下，释除所以。如下，引事以显。上举盗房，释开事也，下举处分羯磨，释开法也。次明八句。除第七者，即下品初句。余二句枝条带罪，故得存之。后明九句，可知。
三、明作持，二九句。对于事法，立句辨相，如上止持可学法中。此但顺教作事而已，不同止持识相守持。今为略述。
三、作持中，初科为二，初指同。此下，简异。
上品一句，识法识犯。造房白二，是识法也；不乞犯残，是识犯也。
中品四句：识法疑犯，识法不识犯，疑法识犯，不识法识犯。
下品四句：疑法疑犯，疑法不识犯，不识法疑犯，不识法不识犯。
次科。以法立句，同前图样。中品三四二句，与前小异，合云：识犯疑法，识犯不识法。
结罪分齐，大分二位。顺教作事，不犯根本。愚教不学，则犯堕吉，如上例显。
三中，初标分。顺下，别显，初明持义。愚下，示犯相。还指止持，故云如上。
就不可学法，亦有九句，如前段后九句三品。法虽可学，迷倒忽生，佛开不犯。不同昔解。是以律中，不处分想疑，皆非残故。
不可学中三。初标指；法下，立理。不同下，斥古。前止持中问答指后作持者，即此文也。
四、明止犯，亦二九句。翻对作持，可以自明。
四、止犯中，指句。可知。
如昔解云：止犯法中，无不可学。今言迷倒，随位皆有。如不说净，见罪不露，即是可学；若迷若忘，即不可学。如是例知，通诸戒相。
引古中。初科为二：初，牒古；二，立今。说净覆藏，二俱开忘，故引为据。如下，例通一切。文言诸戒，举其大概。须论戒下若事若法，皆具二九。类通法界，即其义焉。
有人解云：止犯位中，对教不学，则唯八句，除法事俱识也。对事不学，九句通有。如造房舍衣钵，虽达相了知，何妨不乞处分受持加净，皆获残提等罪是也。
次科。止犯一位，须分二种：一、不学止犯，即不学无知也；二、事法止犯，即于制听善事善法，故违不作也。如文两别。初止犯中除初句者，二种并识，非无知故。
问：与下何异？
答：下有根本，故可存九；此则不尔，故但有八。
问：二持门中，亦无根本，何不除去二识句耶？
答：彼是持门，无罪可立；此是犯门，无罪何用。
问：二犯门中，如何列句？
答：应翻二持，下品为上；以犯门解义，罪多为胜。钞意如是。
题中。上三字是律题，标所宗故。次四字是戒本题，示所解故。疏之一字，正目今文。若约人以简，律及戒本，二并佛言。上加四分，则起于部主。含注及疏，乃始于南山。余如前卷。
就正宗，初、约文分位，八段自别。
总举。云自别者，以戒本八篇，前标后结，文无相滥，不假分故。
余七未解。且明初篇，十门分别。
前明戒犯，业必有因，故以四戒，配其三毒。
发虽由心，畅必在具，故次第二：起由身口。
业成彼我，非说不晓，故次第三：自作教他。
上明成业，未辨境缘，故次第四：犯分三趣。
犯境内外，义须分别，故次第五：境约自他。
前虽托境，成其犯缘，未知心业交杂之相，故次第六：明心错误。
心境乃彰，通局须显，故次第七：明业克漫。
业成乃具，须知制兴，故次第八：明其教意。
由致虽陈，前后未显，故次第九：明其颁位。
上来两众，诸相乃分，下类业非，理须明识，故最后列成任运。
释初篇，叙生起中。初句指后，且下，显今。上二句总标，前下，正叙。文为十段。初段创起，文不因前，后九皆有蹑前生后，就文寻之。
初言戒犯者，谓于戒有犯，或可写倒。言有因者，业依惑起，故指毒为因。
发下，叙第二。具即身口，准下通分止归二业，互造则兼三业，今云身口，且就通标。
业下，第三。事假他为，故云彼我；必涉言教，故云非说等。
上下，第四。初句通蹑上三。
犯境下，第五。云内外者，内即是己，外即目他，如漏失戒引五分文，以自他身，分内外色。
前下，第六。初二句，承上四五。
心境下，即第七。初句总蹑上六。通局即对克漫。
业成下，第八。初句亦通总前门。言教意者，即明初篇对何而制。下对三毒，以立四戒。
由下，第九。初句蹑上兴意。言前后者，谓明四戒列次所以。颁字音误，义合作班。
上下，第十。初一句通蹑前九。两众即具戒僧尼。下类，即余三众。
上之十门，总束为六：初文是惑，二、三即业，四、五明境，六、七心境交互，八、九属教，第十约人。
先解初门。
淫之一戒，无始染本，起因三毒，成必在贪。故善生云：若为自乐，是名从贪；淫怨眷属，是名从瞋；于所生母行非梵行，是名从痴。境交内顺，非贪不办。以痴不遂，瞋是相违，故两不成。
配毒中，淫戒分三。初明起成。起即据始，成即取终。故下，引经证起；境下，约义辨成。
杀盗二戒，犯通损、益，终因三事，互起相成。
杀盗中，标。云损、益者，谓损他益己。以淫唯适己，而非恼他，杀盗两兼，故云通也。
何以明之？即善生云：若为己身，及诸眷属，而取他物，是名从贪；若盗怨物，是名从瞋；劫夺下姓，是名从痴。如律本中烧、埋、坏色，不益己故，名瞋起成。如僧祇中摩摩帝互用佛、僧之物，皆犯夷者，痴心起成。三毒互成，可以显也。
盗中。初句征起，即下引示。初引善生，备明三事。下姓，即简大姓，如婢仆之类。贱故不贪，非怨故不瞋，故是痴也。如下，引二律盗相，义判二毒。摩摩帝，即经营人，彼以塔无物，僧有物，即持僧物治塔，得重罪。三毒下，结示。盗本贪犯，余亦能成，故云互也。或可上据三单始终为言，此示兼具，故云互成。应云：贪起瞋成，贪起痴成。余二为头，亦各有二，则为六句。或复具三，如取怨美物，谓无因果之类。文不委出，故云可显。
因解杀戒论心。如善生云：贪利害命，瞋杀怨家，痴谓有福杀老父母。又杂心云：如毒蛇等，于人有害；父母老病，谓杀无罪。皆是痴摄。又成论中：依王旧法，约罪杀人，自谓无罪，但是痴成。何以故？具足杀缘。心依惑故，互起相成。
杀中，初标。云因解者，谓准盗明杀，次第相由，故云因解。后云又依，义亦同此。如下，先引善生，通明三事。杀老父母者，使其不受病苦，仍谓得福。又下，别引二论，义准为痴。蛇既害人，杀故无罪，今多此见，即是痴人。成论依王法者，如今官典，刑戮于人。言旧法者，谓是先王所制，依行无罪。言痴成者，是今所判，准论但云亦应得罪。何下，推释有二意。初约具缘释。论云：以四缘得杀罪：一是众生，二知是，三有杀心，四断命。心下，次约依惑释。以烦恼未除，动必结业故。杀本由瞋，贪、痴能办，故云互起也。
又依演出大妄语戒。本为利己，贪、痴起成，兼瞋何爽？故善生云：若为财利，自受乐故名贪，怀怨名瞋，畏死名痴。
妄语中，初科，标。云依演出者，仿前杀盗，通三心故。为利是贪，称圣是痴，兼瞋一句，对破他解。故下，引示可解。
有人言：思贪名利，言了即结，畅思事竟，则无瞋、痴。又言章虽了，前闻不信，既无名利，反增瞋、恼，何得有贪？
今解不然。夫言妄语，取其声相，言了即成，岂后得财方名成也？
次科。初引古。彼分两别：初约得利，唯局贪成；后约不得，容兼瞋毒。今下，正斥。妄取言了，不待得物；瞋在后起，不名成业。应如善生怀瞋而诳，则相兼明矣。
此之四戒，成犯之处，即结究竟，后之畅遂乃随喜业。如淫侵境，盗取离处，杀据命断，妄在言了，斯至果也。或有境交、离处，心无染、夺者，自在别开，非关大判也。
总判中三。初分前后业异。如下，示结犯分齐。或下，指境想差别。境交即淫，对下染字。离处是盗，对下夺字。文略杀妄，可例知故。
二、明三业业门者。
通约四戒，用分二业，前三身犯，第四口犯。
三业中，通别两分者，义钞名粗细分，亦可约单互分。通分，可解。
别就互造。淫戒成犯，事在形交，故唯在身。口非犯义，由无语故。
别中，淫戒。由无语者，非口能成故。律中教他作淫，依作犯兰，不作但吉。
杀盗二戒，身口互造，两得相成。然身为根本，口为枝条。所以然者？损财害命，身自独成，不待语助，故知身本。口语教死，言了未成，待前命断，方得重罪。要由彼身助口成业，故知枝条。
杀盗，不互中，初科分二。初立义。上二句，明造成通互，容相助故。下二句，明结业不互，局本枝故。本即正位，枝谓旁兼。所下，征释所以。初释根本，口下释枝条。
问：口业不得独成杀盗。云何咒物过关、杀人，既得成重，曾未身助？
答：如论所陈，凡有咒法，皆使鬼神扶物过关，及以断命。假彼身助，方成业也。
初难中。初牒前，云下，立难。咒物过关，即盗王税；咒物杀人，谓符祝厌祷。律皆结重。此并口作，俱不假身，故引为难。答中。如论，即指多、杂。既凭鬼神，还同身助。
若尔，须身方成业者，如师子吼杀兽，壮夫咄杀人，岂有鬼神身业相助？
解云：亦由人畜身壮声大，不乖前义。
次难中。师子，尔雅谓之狻猊，食虎豹，或一吼则令兽死。引畜类人，明无他助。解中。身壮声大，虽即自身，义同他助。
若尔，深河诳浅，口造身业，彼依而死，何必身壮？无学著衣，身造口业，彼依其言，何有口助？
今释此义，亦由问答。身业渡河，死方成业。口业亦尔，亦须他助，无独成义。
后难中。初约口成杀业，而无身助。无学下，约身造妄业，而无口助。或人施物问言是圣人者，须著三衣，贪施即著，则犯重罪。释中。并约所杀所诳，以明身口两助。此应古解，于义未显，疏家助成，故标今释。
若依多、杂等论，三业不互。所以者何？业性异故。事不究竟。言虽了了，未得成业，要由身助。又云：如自在者语，仙人意嫌，必须人鬼，相助成业。
次明互造。初文为三。初示宗。多、杂等论，皆有部所计。所下，出不互所以，则有二意。初约业异释。若约能造色，身是可见有对，口即不可见有对；若据所造过，身造淫、盗、杀，口作诳、妄；若约所发，业性不混；若取来报，感果不同。事下，次约事不竟释。初句立义；言下，释成。又下，引类。自在者语，如王大臣遣使杀戮，此证口互。仙人意嫌，如下所引，此明意互。身造口业，例亦如是。是圣者起，必假他语，即是口助。
若依本律，成论所通，三业互造，各自成业。故彼文云：杀不善业，身亦可造，随以自身，杀害众生；口亦可造，或教人死，或以咒杀；心亦可造，有人发心，能令他死。故彼论云：如和利经说，外道神仙，起一瞋心，杀那罗国。如檀特等诸险难处，皆诸仙人瞋心所作。
今宗中，初科为三。初示宗。各自成者，随约能造，结业成罪，不同多、杂从所作事判定身口。故彼下，引示。且明杀业，余可准知。初通明三业。身口意三，如文次列，而身是正，口意为互。云教死者，论云教敕，即是遣使，文无叹死，义亦同之。故下，别示心造。论文二节，初引经证。那罗国者，具云那罗千陀罗国。如下，次举事证。言檀特者，即西土山名。经音义云，或言单多罗迦山，此云荫山。此明仙人心业强猛，证上起心即能害故。
因此义张三业互相。身造口业，著脱三衣；口造身业，教死诵咒；意造身业，仙人一瞋；意造口业，布萨默妄。如是例通，以类诸戒。
约义中。如前引论，但明杀业，口意造身；今总诸戒，通论交互。文中四位，身口各一，意则兼二。结云通诸戒者，上文且据杀妄为言，自余诸戒，身业教人，口业现相，并摄诸句。
问：意造二业得互起者，何故身口不造意业？
答：意是业本，二具由生，可以知也。
问答中。本得兼枝，枝无造本。于义易知，恐疑故问。二具，即是身口。
妄语一戒，本希名利，非言不成。亦有身现，无疑成重。比前互造，可以类之。
妄中。初明正业。亦下，明互造。现相，必约前信，故须无疑。义句已明，故云比前等。
三、自作教他门，教遣分别。
先明教人。
言淫戒者，自作成重。教人为非，乐染前人，于我无预，不得同犯。
第三门，初淫中。于我无预，言能教人，不预其乐也。
杀盗二戒，过通损益。自作教人，损境畅思，期契相同，彼我同犯。或能教者克，所使意异，或时节早晚，坐立乖契，或互颠狂、舍戒，缘阙，但有少差，于此犯法，教者不犯。漫心无寄，随作相应，皆名为犯。
杀盗中。初通明犯相。损益之言，不殊前释。或能下，二、别简克、漫。克中，或时等者，且列五异。时节坐立缘阙此三并约所教。颠狂舍戒，则通能所，故云互也。
问：如教杀坐人，彼立即害，云何非重？
答：既云克心，能教应言见坐可害，立不应害，此则不犯。若不指定，同下漫心。
时节早晚，亦同此释。
明漫心者，即不定早晚等也。
大妄语者，自说成重。教人称圣，名利拥彼，于我无润，故不同犯。
妄语中。
问：文云教他不犯者，如教他称己，自得名利，岂不犯重？
答：此落后遣，非此所明。
教者离己义疏，遣者向己义亲。何以明之？且如戒中，遣人就己行淫，遣人说己得圣，利乐是我，犯齐究竟。杀盗两戒，无有遣义，故非所论。
次明遣中。初分示。离，合作利，写误。何下，推释。可解。
问：杀盗何以无遣义耶？
答：遣人杀己，罪不至果。岂有令他盗取我物？是则淫、妄二戒，遣重教轻。杀、盗两戒，有教无遣。
四、明三趣门，罪趣分别者。先以罪对趣，后以趣分罪。
第四门，标分中。初即以罪历趣，以辨重轻；后谓将趣历戒，以简通局。
初中。约人犯四，唯夷一品。对非人犯四，则夷兰二品。对畜生犯四，罪则四种。淫则犯夷，盗诳皆吉，杀则犯提。若知解人语，或能变化，杀诳皆兰。盗亦应同，而律不列。报异人故，杀但犯提。盗比外部，则得吉罗。解语变化，相滥于人，故盗犯兰。
初科。初人，可解。非人二品，淫戒犯夷，余三并兰。畜中四种。上列三品，若下，示兰一品，则为四矣。初指二戒。杀戒云若畜生有智，解于人语，若能变形，杀者并兰，妄戒亦云若不能变形，向说得吉。次例盗戒。初二句，例准。文出杀妄，盗戒无文，故言不列。报下，释所以。初明报异结轻。此本明盗，举杀助显，以杀戒简犯，文最明故。比外部者，十诵、多论鸟兽食残，取者皆吉。解下，明报滥须重。
次以趣分罪者。
淫之一戒，三趣同犯。良以烦情内逸，垢心厚重，不问境之美恶，但是正道，适畅不殊，故制同犯。又不就损境而制，故不得论趣优劣。何以知然？尸上行非，同犯重摄，知何所损？但是生死根源，故偏禁制。
次以趣分罪，淫中。初示犯。良下，显意有二：初约染心不异；又下，约前境无损。又三。初示义。何下，举证。律中若死未坏，若多未坏，淫皆结重。但下，显制意。欲为有本，淫染偏重，故推此业为生死源。
下之三戒，人重余轻。
明余三中。三戒大同，故先通示，不无少异，下复别论。
何以知然？良由人趣善因所招，生处报胜，知解者多。于此财物，恋著情重。及至盗夺，守护亦强。能令失者怀恼增苦，故有欺侵便得极重。非、畜两趣，一一反前，虽有盗取，但制轻罪。
盗中。初征。良下，释。前明人重，凡有五义：初报胜；知下，强识；于下，系著重；及下，护心强；能下，恼多。非下，次释余轻，异上五义，故云一一等。
问：地居诸天，报胜解多，盗结轻者，岂不相违？
答：天报乃胜，趣别盗希。于财著少，纵盗恼微，故结非重。如盗北洲，但制轻罪，于物无我，无所著故。
问中。地居天者，谓须弥已下，依地住者，简异空界。然盗空天物，结罪无殊，但取下地有可盗义，故偏举之。报胜解多，即上人中初二两义，而天又胜，故曰相违。答中。初二句，对上人中前二义。报解虽胜，盗取稀故。于下，反上后三义。著少、恼微，义兼护弱。如下，引例，可解。
杀相亦尔，人重余轻。何以知者？亦由人趣报胜，根器有缘，能修诸善，出家成圣。然彼形心，俱是道器。今若加害，断彼相续，即是障道，为过情深，故制极重。余趣反上，报微故轻。
杀戒，胜劣中，初科。上二句指同。何以下，释所以。初明人重。亦由者，亦前盗戒。有缘者，南洲具四缘，谓见佛、闻法、出家、成道；东西二洲，无见佛缘；北洲难地，故非所论。文中，且举下二缘耳。然彼等者，示制重之意。余下，次简非畜，以不具诸缘，故云反上。
是以多云：三归五戒、木叉解脱，沙门四果、佛及辟支，必在人道，漏尽成圣。故有损害，便得重罪。天虽报胜，不能出家以成僧宝。
引证中。彼论问曰何以但害人得波罗夷，答如文引。木叉解脱，即是具戒。上明三种因法，则在凡地；沙门下，三种果人，唯局圣位。修因克果，俱在人中。天虽下，简余趣。不能出家者，彼论帝释语目连云：一天子、一天女，妓乐自娱，不能自割。况作天王，种种宫观，无数天女，天须陀食，自然百味，百千妓乐以自娱乐。虽知佛世难遇，正法难闻，而染乐缠缚，不得自在。善心力弱，何由出家？然此，且据一相以论。至如诸经，帝释、梵王多临法会，诸天闻法，得道亦多，则非言限。
又复趣别，相杀义希，故就此义，害得轻罪。
次约义希。在文可解。
问：趣远杀希，得轻罪者，共天行染，趣别应轻？
答：天位高远，理绝恒心。但淫欲炽盛，不择境之美恶，容有下赴。为之义数，过于杀盗，故制重罪。如律文中，天女事证。又如人道，下染畜趣，即此良证，何事疑邪？
问中，以淫天亦重故引为难。答中。初承来问。绝恒心者，不同下地，欲心相续故。但下，正答。淫数余疏，重轻乃异。如下，引证。律中，有比丘与天女行淫已疑，佛言波罗夷。又下，举例。即律中，有比丘与猕猴行淫，因制共畜生等。以人染畜，例天就人，于理明显，故云良证。
问：盗天杀天，同得兰者，盗畜杀畜，如何轻重？
答：畜保命重，于财轻故。
问非畜中。盗杀二戒，天同畜异。以杀畜犯提，盗犯吉故。答中，反彰天报财命俱重。
若尔，何故律中龙珠鸟翅，一去不还？
答：犹是借喻，以轻况重。
引缘难中。龙珠者，昔有螺髻梵志，居恒水边，为龙所挠，佛令从彼乞颈下珠璎，龙即不来。鸟翅者，昔有比丘住林间，正患夜半众鸟悲鸣，佛教乞鸟两翅，即飞出林，不复还矣。引此二缘，则显畜类于财亦重，则违上义。答中。此出房戒，因诸比丘乞求多故，人皆逃避。佛将欲制戒，因说此喻。彼云佛告比丘，鸟兽尚不喜乞，况于人乎？，故云借喻等也。
问：妄语论趣，人重余轻者？
凡欲显招名利，人趣是长。发言诳彼，彼多信奉，故制与重。余趣不尔，报别非解，纵有润微，故但轻罪。
妄中，初解。人重二义，释文，上二句明招利义。偏在人中，故云长也。发下，即信奉义。人多识别，非人邪謟，畜类愚痴故。余下，简非畜。言非解者，反信奉故。言润微者，反名利故。
有人解云：道之修成，会在人趣。容有修成，克在己用。今故诳他，自败其志，失利处深，岂不制重？余道不尔，反前故轻。天趣虽胜，不能修善，又报得通心，诳无信义，但制轻罪。
修道解中，初文亦二。先叙人重。以真实圣道，自他并有修成之义，若用诳人，反成两损。自败是损己，无正信故。失利即损他，令虚解故。余下，简二趣。上二句通简非畜。言反前者，皆障道故。天下，别简天趣，二义释之。通心谓他心通。言通有二：圣人修道得，天、鬼业报得。
问：天得通心，诳无信义得轻罪者，将佛以例，诳佛应轻？
释难中。佛具神通，诳亦无信，合同天趣，不当重轻。
答：天是异趣，不信故轻。佛虽无信，佛亦无怖，约制从人，言了即结。又且诳怖为义，不取元情，但使言了相现，不问信与不信，怖与不怖，皆结正罪。不同杀佛，命不可断。无学同人，义不待言。
答中。初约所诳释，以显不同。不信虽同，准恐怖比丘戒，怖佛亦提。然佛无怖，制罪同人，可为今例。又下，次约能诳释。初正释。不同下，简异杀戒。无学下，例同罗汉。准佛可知，故云不待言也。
五、明自他始终门。
第五，标中，即两门合明。
初明自他，则有三例：一、自造他境，二、他造自境，三、自造自境。三例既别，须配四戒。
淫约三例，犯同一夷。引文证成，历然可领。
初门，淫中。初例可解。次例，即怨逼受乐。三，即律中长根、软脊，自淫皆重。令引证者，上二出戒本，后一见调部。
盗三例者，自盗他物，得重不疑；余二无罪，故不论也。
盗中，初科。唯初例犯，余二无罪，皆非盗故。
若尔，自盗言无罪者，何故律中盗得己衣，犯偷兰耶？
答：此是境差方便罪也。前盗他物，错得己衣，望他物不得，结偷兰也。自得衣边，复有何罪？故知自盗不成盗，以无他境故；自悭则成悭，自物保惜故；自施不成施，自贪增自故。可以例知。
释疑中。初牒前伸难。即律·调部，有比丘欲盗他衣，错得己衣，佛言：犯兰。今言无罪，违彼文故。答中。初定罪；前下，释成；故下，例显。
杀三例者，自杀他，他杀自，此二可解。
杀中。初科二例。杀他夷重，他杀无过。
自杀自身，如善生经无有罪失，不起他想，无瞋心故。又十诵云：颇有杀人不犯夷耶？谓自杀也。
第三中，初科。经据无瞋，不结业故；律约无戒，不至果故。
有人解云：不立进趣，自杀无罪，以命断时，无戒可犯。若依五分结前方便，命断偷兰，据此为言，进趣义显。
引古中，初文。进趣方便，本律则无，五分则有。自古章疏，用舍不定，是以此师进退两判。义钞云：四分不立进趣，自杀夷、兰并无，但得杀业不善道。又云：纵立进趣，何咎？虽有两判，今须准犯。
问：进趣与近方便何异？
答：如前已辨，寻之可知。
问：如律自杀不死犯兰，此何罪耶？
答：方便自杀，缘差不成，戒在故结。若死有因，同前进趣。
次科。问中，文出调部，欲定罪体，故引为问。答中，初正答。由不至死，即是缘差。若下，简异。死同进趣，颇见昔非。
又以三例，通诸下篇，自打、自谤、自覆等戒，至时引用，成其说功。
三中。后篇不出，故此总示。又约随有自他可历者为言，不必一概。打、谤、覆三戒，并初例成犯，第二不犯，第三打、谤无犯，唯自覆自犯吉。又如摩触，自触他，他触自，并残，自触自吉。粗语亦尔，五分互向说，亦犯残故，自语自应吉。如是类通，临文自历，故云至时等。
妄语三例，可以意辨。
妄戒。上二可解。自诳自吉，以乖言说之仪故。
次明始终所犯分齐。初戒据始，侵境即重，不待情乐。杀戒据终，要唯命断。盗、妄两戒，据中成犯：财虽离地，犹未得用；妄虽言了，未得名利。如是准知。
始终中。初戒且据造他；若约怨逼，须论情乐，才乐即犯，亦同于始。盗妄据中者，盗约正取为始，得用为终，故以离处为中；妄以正说为始，得利为终，言了为中。
六、明心有克漫。
言其克者，本情专注，唯在一境。若言漫者，通涉无准。
第六，示名中。克唯有一，漫通大小。克即训定，漫犹遍也。
审名既定，约淫为言，犯无克心，同成极重。何以明之？但有染心，将欲成犯，初期在此，而后会彼。或男女境乱，张王者别，或人畜趣乖，境心双转。但使境交，无非大重。由出家所为，断爱为先。今既反染，违出家意，所以随境，制通犯重。
淫中。初判犯，何下释成。初句征，但下，释，有二。初叙制犯。初四句通示。染心将欲，即起方便。期此会彼，即至果本。或下，别显。余人非畜为境转，想疑名心转，或境心俱转。由下，次出制意。初叙出家本志，今下，次示制教所以。
盗、杀不尔。虽有犯者，犹自感圣；不同前戒，欲为障道。所以耶舍是凡，檀尼入圣。升沉既异，克漫明分。是故盗、杀克心相当，方成重罪；心境俱违，但结方便。
杀盗中，初科为二。初对简，又二。初示异。所以下，引证。耶舍，即须提那子，犹是内凡；檀尼入圣，缘如后引。升下，正立克漫。初二句蹑前生起。是下，略示克心。以克有重轻，漫唯通犯，但明克异，漫则可知。
有人解云：盗、杀两戒，亦有作克不成克者。如害怨命，及坏怨财，与余人、财，同室难别；放火烧时，知财及人，彼此同损。以此义约，虽克同漫。前言成者，克对财境可分者言。
次科，他解中。初立义。如下，举事显相。期心在怨，理应是克。余人同处，还成于漫。前下，点前所立，义是可分。
如十诵中，有官逐贼，道逢比丘，问见贼不。有嫌示处，死者犯重。若唯瞋一，余贼因死，瞋者犯重，非瞋死兰。据此文证，作克成矣！然犯兰者，杀缘不具故也。
今义中。初引诚量。有嫌示处，此明漫犯。若唯瞋一，即是克心。据下，准文以决。验前同室，怨重余轻。上二句正决，下二句释兰所以。缘不具者，无杀心故。
妄语戒者。
有人解云：本诳前人，望招名利，无心诳余。余虽闻圣，本非我境，何得犯重？如船济处，为人说法，尼听过暮，则同不犯。
妄戒，他解中。初立义，如下，举例。即下九十教尼至暮不犯中文。正为之人，同上所诳；尼因预听，同上余闻。
今解不同。说法远嫌，开为遮俗；此是性罪，不可通例。若三趣俱现，内知历然，犯无克心，通境随犯。三趣不现，随克随犯。
今解中。初斥非例。若下，立义。妄语论克，不同杀、盗。但有多境，则不成克。单对一境，方成克义，如本期人，畜现非犯。
七、明错误门。
夫立错误义者，并是不当本心之谓也。逐事曲寻，相则难分。随名克定，位容有别。错就现缘境差为义，误就不现缘境差，心谬忘为义。所以然者？现缘二境，相别显然，及至造趣，事容舛错，即名众境交涉为错。若论误者，心通前后，不可双缘，如前心谓此，后心谓彼，心想谬忘，故谓之误。
第七门，释名中。初通示，逐下，别释。初略分，上二句明随事寻名，名则有滥。如下诸部，互出不同。随下，次明以名定事，事则可分。如文所示。所下，委释。初释错义，若下，释误义。准文显相，不出境心。论境有二：一、现不现别；二、多与少别。心亦有二：一、忙乱迷谬；二、临机前后。如是寻之，不更繁释。
既分两相，须配四戒。
初之一戒，无论错、误，患起内心，通皆障道。但是正道，不问迷误，或此彼、男女、非畜诸境，缘此谓彼，误亦犯重。境虽交涉，错亦犯重。
淫中。初示不立，但下，显犯。初明误犯，境下，明错犯。
语盗而言，漫心无寄，三趣有物，皆欲盗夺为我所有。及至往趣，纵境差舛，心有迷忘。皆称欲心，错、误齐重。
盗戒，大漫。不论错、误，三趣随犯。
若先克定，要取人物，不盗余趣。及往盗时，境交想转，虽举离处，不成罪摄。不称本心，犹属本主，以于此物，元无盗心。心境既非，何过之有？故错与误俱不名犯。后知错、误，即应还主，不还起盗，后方成重。
小漫中。初示起心。及下，明造境，初判非犯。境交是错，想转即误。若得人物，犯重无疑；若非、畜物，则开无犯。不称下，次释所以，初句示心非。言不称者，本期在人故。犹下三句明境非。属本主者，犹是非、畜物故。心等四句双结。后下，明后犯。前开离处，后知起盗，则非所开。非畜兰吉，望盗云重。
二、对人趣辨错、误者，俱亦非犯。如欲盗张，忽得王物。既非所期，即是境差；物非本物，又是想差。据此为异，境不称心。后物无心，心不当境。故错与误，并同不犯。
对人中。初标示，如下，显相。初示心境俱差，据下，明开犯所以。初二句蹑上境差。据此为异者，本期张人故。境不称者，得王物故。次二句蹑上想差。故下，结示。
三、对同主辨错误者，俱非犯也，故善生云盗金得银，还置本处，不得盗罪。如律男想盗女物者犯，据漫心也。
同主中。初通标。故下，引示。得银许还，则知离处，不即成犯。知银不还，后心自结。如下，点异。律文结夷，似不开误，故须引决，与上无违。据漫心者，谓小漫也。前之三门，初是漫心，兼含大小，后二克心，别开自他。又前对异趣，二对异人，三约异物。
论杀戒者，漫无所寄，三趣同害。及至行事，不称初期，虽有少乖，不妨本有害意。故使错误，同成一重。若论克局，但是一缘，造趣行害，相应成重。若非本期，则非杀境。及往加害，境则交涉，或以迷忘。非、畜虽死，不称本期，又无杀心，错误不犯。
杀中，初科。前明大漫，同上无开。若论下，次明小漫。而云克者，对大为言。初明本趣成犯，若非下，明异趣俱开。初示乖期，及下，明开犯。交涉是错，迷忘即误。
二、就人趣以论错误。如克心害张，不欲害王。现境历然，心缘亦别。及以杀具害张之时，而彼王人，忽然与我刀轮相应。王命虽断，由非心故，错则不犯。若论其误，张去王来，缘王张解，加害者犯。若望后王，虽非本期，以心不了，缘此谓彼，既人想不差，杀缘具故，虽误犯重。如上方便，已为分别。
次人趣，正示中。初总标。如下，别释。前释开错为三，初明标心。现下，明对境。张、王并现，故云历然。期意在张，故云心别。及下，示错相，若论下，次释误犯。初文断犯，若下，释犯所以。如下，指广。即上卷境差方便中。
问：如上解释误重错轻。何故五分，意欲杀彼，而误杀此，犯偷兰者？又如僧祇，多人同行，欲害前人，误伤中后，名不犯者？
问中。初二句领前。何下，引难。五分、僧祇，并以误轻，与上相反，故须通决。
答：此诸律名，不足以定持犯。取其事义，可分错、误。何以明耶？如上律云，多人相逐，害彼伤此，岂非境交犯轻，是其错义？又如僧祇，弟子偷师衣，误得己衣，不分与他，半满犯重。此据境殊，前后同制重者，即误义也。
答中。初指二律名滥。何下，约义定文。初决上僧祇，误即是错。五分准同。又下，别引彼文，证成误重。故知彼律虽皆名误，轻重自分。彼云：弟子共要，偷师衣共分，暗中误偷自衣。出外不分故，是中半衣边满者波罗夷。
论妄语业，异趣通辨。错犯，误非。漫心无简，错、误随犯。
妄中，初科。上二句标。次一句即小漫。本欲诳人，非畜境交，错亦随犯。前后差互，境想开迷，故误非犯。下二句明大漫。
二、对人趣，错误俱犯。由诈显道德，谋诳在人，表圣招利，境损义一，但使言竟，错误同重。
次对人中。亦即小漫。准知大妄，不开克心。
三、就所称凡圣二法。心欲说圣，口错称凡，既非圣法，前无所损，故错非重。又如增慢，迷凡谓圣，既非情过，误亦非重。若就圣法，明于错误，如善见云错说三、四禅，皆同一重。
三中。初总标，心下，别释。初明从圣称凡。文唯明错，误亦应开。又下，明迷凡称圣。文举增慢，迷己所证，常人迷语，理准同开。若论错说，不犯明开，此不在言，故所不出。上约凡圣互论。若下，单就圣法以辨。心虽错误，说圣不殊，故无差降。
问：盗戒定相，得有错、误，何为妄语，言了即结？
答：盗相为言，离处有损，必不损主，故有错、误。妄语不尔，言了诳成，故无错误。又云：物还本主，心无恼故，本无盗心，错、误不犯。妄有心诳，前境相应，言声一吐，则无退悔，故不同盗。
问中。前明对人，克心俱犯，与盗不同。又似即上错说圣法，比前盗戒，同主俱开。答中。初约前境释。盗容后还，故不损主；妄令虚解，无非欺诳。又下，次约本心释。盗本无心，于事可解。若据妄语，本亦无心，但望对境，非无心故。
八、明教兴门。
原圣制戒，本为止恶，业之所兴，要唯三毒。故十住云三三九种，三烦恼生是也。又成论云前行后三，后行前七。故制四戒，为对此三：对于贪故，立前二戒；瞋痴当分，故立三、四。
第八，正示中三。初示制意。恶通业惑，止分近远。今明教本，须对惑论。业所兴者，推示业本。三毒之言，大小两乘，并通惑业。业谓意地三业，即瞥尔、重缘以分相；惑谓性中三妄，即见、思、无明以为体。良以无始结情，熏积日深，触境发情，遍造诸业。业虽无量，不出三毒，以为业本。然佛制戒，现止业非。究其远图，为清心惑。是则深穷制意，曲尽教源。四重既然，余篇皆尔。故下，次引文证。十住婆沙·除业品文，三三九种：身、口、意为一三；自作、教他、见作随喜，为二三；现报、生报、后报，为三三。三烦恼：欲、色、无色三界系。然则界系，即毒为体，由毒起业，由业感苦，故云从三生也。次引成论·业道品。彼问曰：何故名为业道？答：意即是业，于此中行，故名业道。先行后三中，后行前七中。此明意思先起三毒，后至七业，则显七业发自三心。故下三，分戒配毒，以彰教意。
问：毒发成业，势分相似，有何义故，双只对异？
初问，蹑上分配，难其不等。
答：贪心虽一，境殊内外；通须历止，故因立二。瞋境亦二，罪则有差。痴慢诳境，局唯在情。故有殊也。
答中。初示前双对。内外，即情非情。然盗亦通人，且就多分为言耳。瞋下，明后只对。初二句明瞋毒。境亦二者，内境易解，外即草土，掘坏犯提，罪不同篇，故无双对。据论掘坏，未必由瞋，但俗计有命，讥责无慈，故望损伤，义同瞋杀故也。次二句明痴毒。非情无诳，唯只可知。下一句结异。
如律文云：婆罗门问阿难：汝世尊，何故为诸比丘制增戒学？答：为调贪欲瞋痴令尽。如此文证，故知不疑。
引证中。即孔雀冠婆罗门，请问阿难制戒之意。初引问词。但云制戒，不唯四重。然种类所收，皆归根本。虽明四戒，即见诸篇。下引答词，证前有据。
问：戒防业非，不除性惑，何故对此立戒殄耶？
答：上已广明，可谓依因之所本也。
次问。戒学防业，定慧除惑。如上所对，三学乱伦，故致此问。殄，灭也。答中。指上文见初卷教兴门，及解开名义中。依因本者，遗教意，如常所闻。
问：僧四对三，尼八何对？
答：前半同僧，故无异释。后半枝条，还同前判。
第三问。尼有八重，前四同僧，后四即摩触、八事、覆重、随举。答中。上指前四，下明后四。触八及随，并是淫类，同对贪毒。覆是妄类，即对痴慢。故曰同前。
九、明先后，出对治门。
第九，标中。二义合为一门，先后即制教次第，对治即起行差别。
所以先后次第者。
有人言：由爱染气分，无始故习，喜怀犯故，所以先明。如是次第，终于妄语。如诸篇首，漏失、长衣、妄语等类，可以求也。
初门，人解中，初科。初句明现起淫心，气分，谓势力也。次句明积劫熏习，释上气分之盛，发下喜数之由。即下论云心心系缚，自可知矣。余之三戒，次第渐稀，故云如是等。上正叙本篇，如下，举余篇为例。
有人言：对毒立戒，贪既在初，故淫第一。
次释。同前配戒所说。贪对二境，内重外轻，故盗居次。
如僧祇中佛成道后，五年冬分，第五半月十二日，中后一人半影，为耶舍犯，故制初戒，则当此间十月二十七日也。第二戒者，六年冬分，第二半月十日，食后二人半影制，则当此间九月十日也。第三戒者，同是六年冬分，第三半月九日，食前一人半影制，则当此间九月二十四日也。第四戒者，同年冬分，第四半月十三日，食后三人半影制，则当此间十月十三日也。若如上制，从犯次第，文相甚明。
引教中，僧祇，初引文。彼宗戒本，四重戒后，各标时节。四戒间年，俱是冬分，即八月十六至十二月十五，共有八个半月，对数可见。言人影者，彼约人身，量日中影，以定早晚。晨朝西影，初长后短，午后东影，从短渐长。即以人身为度，计有几影；不及全半身者，则步之以脚；不及脚者，即加之以指。文中比对此方日月，并疏家之言，疑本是注。若下，示次第。
又智论云：淫法不恼众生，心心系缚，故为大罪，律中初也。
次智论中。彼列十业，杀恼众生，合标戒首，淫无所恼，不应在初，故论释之，方知有以。又云：比丘之法，今世取涅槃故。准前僧祇约制缘次第，智论据障道重轻，兼前人解，总为四释。僧祇从缘，事虽的实，不妨为表前后诸意，故使缘发次第冥符。
问：同是出家，法不异故，云何三众，与僧不同？
解云：下众前五，犹本俗戒。后之五者，出家增之。
问答中。初问。沙弥十戒，以杀戒居初，式叉虽加六法，还即十戒为体，所以问词通标三众。答中。即约先五次十相由之义，仍依前相，故云后增。非谓十戒，道俗两别。应知增五为十，并是出家。增十为具，俱成大戒。
问：戒法是通，道俗无别，何义次第二种不同？
次问。在家五、八，亦杀为初。据俗本异。欲彰二戒不同所以，故发斯问。
答：出家所为，要断烦恼，道分所障，勿过于欲，故淫在初。俗不修道，断淫非分，畜妻行福，不妨世善。或求慈行，有怀杀害，故偏制约，以全断故。
答中。大约道俗别修，僧修智分，俗修福分。淫欲障智妨道，故僧戒前标；杀害伤慈损福，故俗戒初列。文中，前明僧戒，后明俗戒。又二，初明淫后，或下，次明杀先。
若尔，三众智分，应淫在初，亦全断故？
难中。三众修智，与僧无别，不应立戒，反同彼俗。
有人解云：人同方便，行道少分，似同而别。
初释。上句，明同俗。五、十两戒，并具戒方便故。下明异僧。才沾有愿，故云少分。
有人言：年小惑微，淫恼未发，不妨无慈，故杀在初。
次释。以沙弥七岁驱乌，十四应法，年在童稚，故淫未发。痴騃无知，故多好杀。翻名息慈，亦由于此。
有人言：小学未通，教非极制，现所禁者，从俗无过。
三中。心志蒙昧，故云未通。例同轻罪，故非极制。
言对治者。对淫，制学离染行、不净观等；对盗，制学少欲知足行；对杀，制修慈悲愍物；对妄，制修实语行等。
对治中。次列四行，翻破四过。临境观缘，以善夺恶，故云对治。离恶名止，起治名作；止作俱运，即成双持。
问：持名奉戒，须约制科，心观化教，那得成持？
答：心用双持，义通化制；教行双持，唯局制教。如上已辨，何事犹疑？
若尔，观行属化，那云制学？
答：制名乃通，约罪可判。文中，或云观者，取其智照；或言行者，即是思心。前后互举，随召皆得。
十、明沙弥任运义门。
第十，标中。谓沙弥时，先作破重方便，及后受具，正作法时，前事成遂，三性冥犯，故云任运。此即前门教他之义。三戒可犯，淫非所论。
言任运者，谓自造恶，方便未就，后更造善，由恶障福，不得成就。然经律中出相不定。
泛明中，且引经论，通明造业。初科。前释名义。造善感恶，即是任运。障福不成者，此中且约前恶强长，立有任运，故云障福。至后正义，自有别判。然下，示不定，即如下引。
有立无者。如善生云：先遣戮人，信迟未至。后受斋时，信至即杀。以戒力故，不得杀罪。以此文证，知无任运。
引示中，初科。上句标计。如下，引据善生。初明起杀方便。戮人，即杀者。后下，明造善事成。受斋，即八戒。以下，结示。
若如此者，即善生云：欲受戒者，先止诸恶；若不遮者，不名得戒。
难中，还即彼经，不应相违。
解言：此约贵人常敕杀戮，义同恶戒。以恶强时长，后受斋者虽曰善戒，时短弱故，为恶所障故不得斋。不同前段，暂恶短弱，不能遮斋。以此而推，恶强长者，则有任运，短者则无。
释中，初义。先释通经意。贵人，谓国王、大臣。恶戒，即屠、猎者恶律仪戒。不同下，简前所引。以下，准经双立。
问：若恶律仪强长障戒者，今善律仪形俱亦强，何故断善便失戒耶？
转难中。断善失戒，四舍之一，即生邪见，远舍三宝。善恶翻对，相违可知。
答：障戒不成，已如上解。生大邪见，正是断善，与戒相违，恶强善故。依如成论、善生经说：受恶律仪，即失善戒。如萨婆多云：善恶二戒，互受舍得。
答中。初指前义。生下，释来难。初正释。上二句示断善之相，下二句明失戒所以。私释：恶是顺惑，发必强盛，是以先恶能禁后善，后恶能断前戒。依下，引证。受恶失善者，若义钞中，准心论四舍，无恶戒舍，不取上文。彼云：得形俱戒后，虽受恶律仪，必不失戒，非断善故。故知断善恶戒，重轻自别。今引取例，于义不妨。次引多论，彼问曰：善戒人作恶戒人，何时舍善戒得恶戒？答：若一说言我即屠儿，舍善戒；第二、三说，即得恶戒。又云：随时舍善，即得恶戒。又问：恶戒自得，从他受得？答：自誓便得。以顺生死，随心即得。论中但明受恶舍善，受善舍恶翻对亦同，故云互也。
今正依门，明小学人任运义者。
有人不立。所以然者？若沙弥时，作罪成，名吉罗；若比丘时，作罪成，名波罗夷。今则不尔。本沙弥时，教人往盗杀，未离未命断。能教是沙弥，未得究竟罪。及受戒后，彼所教人，离处断命。我是比丘，而未教人，云何得重？
正释中，初师立理。初句标示，所下，引释。前明罪聚各异，今下，明因果俱差。上明沙弥因不至果，下明比丘事遂无因，人同位隔，故无有罪。
何以知之？佛言：比丘教人杀者，波罗夷。今则不尔，教时非比丘，杀时非沙弥，云何而得重？事义是难，乃可违理，至于制教，未闻驱摈之罪。
引证中。初引律文，即出杀戒。今下，准文决事，证上可知。
有人言：任运业成，何得无罪？然彼沙弥受佛戒已，遣人行恶，即于制教正是相违，如何果成业推违理？又如沙弥犯重，障戒不发。据此论业，因果相由。何得同戒行因，后不受果？
次解，立义中。初标所立，然下，次斥前解。彼云违理，未闻违制，故翻前义，责其非理。又下，引边罪例难。初举难，据下，比例。沙弥犯重，障比丘戒，明知业通于后，那得造因而不至果？何下，再责。同戒，谓同一戒，即知异戒，各不相成。
义立既圆，须配四戒。若沙弥时遣人盗、杀，称己感圣。后受具戒，所遣业成。三性之中，任运而犯三波罗夷。由彼异缘，成我身口无作业故。受戒未竟，所教事成，即是边罪，不感戒故。若受戒欲竟，所教事成，则罪戒俱得。以善恶二因，势力相资，俱得成故。
配戒中。初标示。若下，分配，有二。初定成犯。前明方便，后下，明至果。在文备举三重，临事同别不定。言三性者，若论受戒，多是善心，余心不无，故此通举。由下，出犯所以。假他身口，故云异缘。受下，次简感戒。初明未竟。谓三羯磨未至竟处，事成犯吉。此犹沙弥，不在言限。若下，受事俱竟，方成夷重，即上所立任运之义。二因者，十戒为具因，教人是重因。
若准善生受斋恶止者，彼以本无其戒，故约遮制，不同此也。
简异中。如前引经，不先遮恶，则不得戒。恐疑彼文，故为点之。本无戒者，彼说受斋，显是俗士，纵先五戒，稀故不论。言遮制者，出经意也。不同此者，此有十戒少分法故。
上明义讫，今次释文。
诸大德！是四波罗夷法，半月半月说，戒经中来。
初篇分三：初有一行，标章门也；中列四戒，释章门也；后已说者，结章门也。
初名标者，谓标举一章总意，略示众情，说之梗概。虽复略举，未显名相，故次第二罗列四戒，成上标相，故曰释章。标释虽明，恐生疑滥，若非收解，将何会通？故末号曰结章门也。
此标释结通于八章，前一具解，后七不述，可例知也。
就文，释中。总分又二。初略分。言章门者，后结章中云标释结中，罪四不别，共为一章，文分三故。
初名下，次牒解。初解标章。示，告也。梗概，犹言大略。虽下，解释章。标下，解结章。恐生疑者，准后释云诸大德，我已说等，是正结章。若比丘下，除两种疑。不得共住等，释同住疑，恐人不晓不共住是不住二种僧中故。后犯亦尔等，释重犯疑，恐谓后犯非重故。须此结文，方决前相，故云若非等。收即正结，解对释疑。
此下，指通下篇。
初标分四：
初云诸大德者，将说戒相，恐有异缘，不了净秽，仪乖说听，故命章大告，使思惟行检也；
二、是四弃法者，此正提纲，诸篇极法，勿过此罪，故云弃也；
三、半月者，示法是时，非余缘难也；
四、戒经中来者，明口所传有承据也。
释，标中。初、告众。行检，即戒相。二、示法。经标梵号，有翻为弃，疏中直以华言释之。三、彰时。缘难，谓八难、余缘。四、显所据。来，谓从彼所出。
次释章门。文有四戒，不分自别。
初、大淫戒。
初淫戒者，以义分之，门则有四，所谓制意、释名、犯缘、阙缘。
就初制意，则有通别。
言通意者，如上所引，为止毒源。又如多论有四义意：一、先作无罪，得除忧悔；二、灭将来非法不起；三、决疑网；四、有十利。
次释章门，淫戒，制意中。通意者，义该诸戒，不局淫故。文中二意。初止三毒，指上教兴。又下，次为四义。初义，如须提那最先犯已，常怀忧悔，由佛制戒，知先无犯。次义，即立戒正意。三决疑者，以佛制戒，得知轻重、残无残、可忏不可忏故。四十利者，如下戒缘广释。余制皆尔，故云通也。
二、别意者。淫欲性者，体是恶法。既能为作，则生死苦增，炽然不绝，沉沦三有，莫能出离，障道中源，勿过于此。此过之甚，何容不救？是故大圣制戒防之，意在斯也。
别意中。初示过体。既下，明结业。则下，明感报。沉下，彰所损。此下，明须制。
二、释戒名。
言不净行戒者。爱染污心，名为不净。随染境界，污净戒品，故名为行。行，即业也，谓所防之罪。戒者，能治之行。能所通举，故曰不净行戒。
次释名门。相传二名者，必应古师所立，用标戒首，故此引之。不净名中，初科。前释所防，即别名也。不净约心，行据动身造作。戒下，释能治，即通名也。能下，双合。
所以举此名者？戒相寄缘，托境以彰。欲使观过兴厌，修不净观，离染行成。则全正体，纯净无染也。
次科。初句推问。戒下，显意。寄缘者，通指心境。托境者，别召所防。欲下一句，即止持；修下二句，即作持。则下，明行成体净，功由于名。
问：瞋痴犯者，不名不净，此标何耶？
答：此之贪爱，一能发业，二能润业，牵生感果，是黑黑业，俱是不净，故以标名。余之瞋痴但能发业，不能润业，降此一边，故没名也。故成论云：但爱能令诸有相续，邪见等中无如上义。
初问。意谓余戒瞋痴成者，如杀、妄等，同是毒染，不立此名，故征此戒独标所以。
答中，初简三毒重轻，前明贪毒。发，谓能造新业；润，谓滋长故业。牵生，谓引生诸趣；感果，谓成就异熟。言黑黑者，因黑果黑，故云俱不净。不净，即黑之异名也。俱舍云：或有业黑黑异熟，或有业白白异熟。诸不善业，一向名黑，染污性故；异熟亦黑，不可意故。色界善业，一向名白，不杂恶故；异熟亦白，是可意故。据论黑黑，通诸不善，今取彼名，别证贪业。
余下，次简瞋痴犯者不标之意。不兼润义，故云降一边也。故下，引证。爱即是贪。诸有相续，即前润业牵生。邪见是痴，等字收瞋。无如上义，谓无润也。彼论问曰：欲界系烦恼，一切能使欲有相续。色无色界，系亦如是。是事云何？答如疏引。问中通问一切，答中，唯推贪爱，则知余业不能相续。论又云：经中亦说慢因缘生，亦慢后爱故。瞋亦如是。故知皆以爱故，诸有相续。
问：若如此解，不净财食莫不由贪，俱有二能，应名不净？
答：所防诸恶，无非不净。此之染过，境偏鄙浊，有识同弊。若不显过，无由可离，故前彰过，举不净名。余之贪过，于此犹轻，故从别相以树名也。
次问。即引提中诸财食戒，比例为难。答中。初二句是纵，贪爱同故。此下，是夺，重轻别故。初明淫重。有识，通语群生。弊，谓耽著，亦可训恶，谓识者恶之。后明余轻。树字上呼，立也。
又戒亦名非梵行也。梵者，天音，唐言为净，净者，圣也。出家所为，求圣兴行。今污净戒，退失圣法，故云非梵行也。此与前解，言同义异，文中自列。
次非梵中。初标名，梵下，释义。初示字训。经音义云：梵言梵摩，此云清净。转云圣者，约义训也，出有净行，是圣道故。出下，合名。求圣者，远期道果也；兴行者，近修三学也。此下，简异。前从过体，此据退圣，语滥义殊，故特点示。又复前名据戒本文，此从律本，律云若有比丘不乐梵行，听舍戒等。
上来相传，师资如此。今约经律，云婬戒。
今解中。初指前二名。今下，示今所立。
婬是耽滞专固为名。故俗中婬字，随相以释：水边㸒者，为邪咎过；女边㸒者，为邪私也。
故字两列，各有其义。滞雨多者，名为雨淫。滞书多者，名为书淫。故皇甫士安读书三年，经时不识春秋，乘马不知牝牡，即其证也。
故滞于色，名为色婬。即此婬者，亦名为荒。故书云内作色荒，外作禽荒，有一于此，未或不亡，又其证也。
委释中，初略示。耽滞，谓染著无厌。专固，谓系缚难舍。前定字体。㸒字音婬，又音由。水边为邪咎者，谓为非过甚也。尚书·大禹谟云：罔淫于乐。注云：淫，过也。女边为邪私者，谓耽女色也。说文云：私逸也，故字从女，㸒声也。
故下，释字义。初释水淫字，随事虽别，义意颇同。说文云：久雨为淫。晋书云：皇甫谧，字士安，号玄晏先生。读书著述，常患风疾，犹手不释卷，至忘寝食。时谓皇甫谧有书淫。又类林云：汉董仲舒，少小耽学，常下帷读书，弟子不见其面。在家七年，不窥后园。乘马三年，不知牝牡。此亦淫书之过度。然经时、乘马等，非士安事，学者宜知。
故滞下，释女婬字。初示正名，即下，引异名。书，即尚书·五子歌，第二章有六句。上二句，谓在宫室则惑女色，出外则多游猎。注云：迷乱曰荒。文略中间二句：酣酒嗜音，峻宇雕墙。下二句者，谓上六事，人君有一，必亡其国，况兼有乎。今但引证荒字，与淫义同。
言此比丘，性无正慧，随尘封附，迷著深结，名之为婬。圣知非法，制教防约，依教起行，无由可染，故名为戒。
贴释中。初句标机。无慧是惑，随尘是业，迷著是习。圣下，初句示教主。制教为开迷，起行令翻业，无染使断习。
若作此解，不律仪也。何以知之？既言婬戒盗戒，明知非善法也。然随俗相，语法不同。西梵所传，前列其境，后以心缘，如钟打佛礼之类也。故使经律有斯例矣。若据东夏，先能后所，故应号之为戒婬耳。若谓婬戒，从本从义也；若谓戒婬，从末从时也。两通俱得，慎勿迷名。
会通中。初示名滥。不律仪即恶律仪。如屠猎受杀戒，为行杀故；又如外道鸡狗等戒，为修鸡狗行。然下，会释。初明两土语异。上二句通标，西下，列释。前明西土。境即是所，心即是能。如下，指例。钟、佛是所，打、礼并能。又如波罗蜜，翻彼岸到，折埵理翻分四，释迦云仁能等。此皆西竺风俗所尚，今云淫戒，义亦同之。若据下，次明此方。反前可见。若谓下，会通无在。一以教从彼出，二以天音得正，故云从本。因过制教，故云从义。此方反上，故云从末。时俗所宜，故云从时。
三、缘成犯相，通别分之。
言通缘者，则遍诸戒：一、是比丘，简余三众，虽同犯淫，但吉罗故；二、制广后，以未制广，但违业行故；三、无重病，以不自知，无负心故。
三、具缘中。通缘，即前义门阙缘方便七种通缘中第一缘也。初示通义。一下，列缘相。初简下位，二简最初，三简心迷。律云颠狂、心乱、痛恼所缠，此据自不了知是比丘者。重病言通，必须简别。负，背也。
言别缘者，据事有二。
若自造境，则有四缘：一、有正境，三趣通论，约报分二，男则二处，女则三处；二、内染心，昏睡无心，开不犯故；三、起方便；四、与境合。
若为怨逼，缘亦具四：一、是正境；二、为怨逼；三、开境合；四、受乐犯。
别缘中二。初自造缘。四种不出心、境。前二离明，后二合辨。三即心为境发，四谓境与心会。二中，开睡者，如调部比丘睡中，根起。女见，于上淫已，舍去。及觉问佛，佛言不犯是也。若下，怨逼缘。以开境合，约心明犯，缘相有别，所以两立。
四、明阙缘，亦有通别。
言通阙者，如前方便不成中说。
四、阙缘中。通阙即指义门七缘。
问：具缘止同第一，阙缘通指七者？
必有所以，寻文可见。
言别阙者，当戒为言。
一、阙初缘。非道道想及疑，得二偷兰。阙境还立，是正境界。
阙第二缘。无染心者，则无有犯，谓入无记及明观故。
阙第三缘。未起方便，威仪不破，但犯吉罗。若动身相，则有次近二方便耳。
阙第四缘。未与境合，有二偷兰：从破容仪，去至对境，犯轻偷兰，对小众悔；从境交对，毛分未侵，便止心者，得重偷兰，依大众忏。
别中，初示别义。一下，列释。初即境差，境想后二句。非道，如余身分。境还立者，复造正道也。
二中。无记，开前自造，如睡眠是。明观，开后怨逼，如蛇口火中等。三四两阙，即三方便，随止之处，阙不成犯。
三中，初明犯远。未起方便，谓未动身，不妨心犯。若下，次明次近，以显所阙。
四中。但犯次近，阙不至果。破容，即动身。小众，谓界外四人，口和受忏。大众，即界内五人已上作白忏。止心，语通境强、疑心及善心息，并如前说。
诸篇方便，其例大同；唯罪重轻，忏法差降。并如羯磨疏、钞广之。
指通中。言例同者，谓阙义也。罪重轻者，残通兰、吉，下三皆吉。忏法异者，残中二兰：次方便下品，对一人悔；近方便中品，同前小众。余篇吉罪，悔法无别。并下，指广。疏、钞并明忏法，疏见第四，钞在中卷。
就消文中。
标举戒名大淫。淫名是一，而有小大之殊。如漏触语，同成淫行。此就触境有内外也，在内则夷，在外则残也。如尼两触，夷兰二结，相可知也。
次消文相。释名中。初标示通别，如下，引戒显相。初明通滥，此下，明所简。内局三道，外通一身。下引尼例，律制腋已下、膝已上、腕已后，身分犯夷，余处犯兰。以尼内外俱重，与僧不同。然于外触，自分重轻，颇同上义。
佛在毗舍离国。时，须提那子，持信出家，后还本村，与其故二共行不净。诸比丘察知已，言：当于如来清净法中，于欲无欲，能断渴爱，破坏巢窟，除众结缚，爱尽涅槃。云何乃作如是恶事？以过白佛。即集众僧，知时义合，取自言已，佛诃责云：汝所为非，非威仪，非沙门，非净行，非随顺行，所不应为。告诸比丘：我无数方便，说断欲法，越度爱结。又说此欲如火如炬，乃至如刀如戟。如是诃已，此为痴人，多种有漏，最初犯戒。今当结戒，集十句义：一、摄取于僧；二、令僧欢喜；三、令僧安乐；四、未信者令信；五、已信令增长；六、难调者调顺；七、惭愧者安乐；八、断现在有漏；九、断未来有漏；十、正法久住。诸戒例尔，下并略之。欲说戒者，当如是说。
就戒缘中，大分为二：
从初至正法久住，诸戒略之已来，明结戒相，以显行法；
行虽成显，须有缘依，故次欲说戒者，当如是说，辨说教相，以成教益。
戒缘，初文，叙前段中。托缘制立，故云结戒。呵过立治，名为行法。对后说戒，即是众法。行下，明次段。缘依，即目说由，说戒警行故为缘，以行凭教故为依。前制治过，名行益；后说弘传，名教益。
就初行益，文复有三。
从初至如是诃已来，正明比丘不胜名利，兴漏造染，坏其略教，制戒缘起。
过状已彰，理须禁约，故次第二。此为痴人，多种有漏已下，明圣随犯，制广补之，使识相行护，发起正业。
然则制戒，岂唯止恶而已，元为集生众善，护持人法，故次第三。集十句义下，明若依教奉修，必能广兴出道，绍隆长世。
上来科约，下戒并同，若至彼文，更不解也。
初段，分文中。初云不胜名利者，律序：身子请佛制戒。佛言：未得利养，过漏未起。以初出世，法化未通。后渐弘广，信施充积，因兹生过。故知四事众恶之源。有智深思，特须远离。毛绳截骨，世喻昭然；肉骆驼山，昔缘显矣。请详缘本，宜用书绅。叙下二段，一一皆有蹑前生起，以文对注，总意可见。上下指略。观下诸戒，并委出本缘，略明呵制，至于十利，例皆不述。今此所指，但前两科，生起同耳。
就前戒缘，又三分之：
初、佛在国，明住处也；
二、须提子者，能犯人也；
三、还本村者，明犯相也。
如律·结集中，犯有戒相，恐涉妄列，必须三处审同所由。若乖其本，虽佛所说，亦不依用。故彼文云：何处制？因谁制？何因故制？如是诸戒，例此三征。末代持律，亦准三责，如四广说，可以求之。
缘起中，初科。初分文。如下，引示。初叙本集意。言三处者，初即住处，二、三即目人、犯为处。故下，次引彼文，即五百结集中，始自初戒，终至众学。迦叶一一举此三事为问，波离随问答之，集成律藏。末下，明今准用。四广说，如别所引。律明四说，正为末世辨定是非。举彼例此，令依处判。
就初住处，毗舍离者，多论云广严城也。
住处中。云广严城者，广谓土境之大，严即风物之美。昔波罗奈国王夫人，生一肉团，羞愧不已，封之金函，弃于江内。有一道人，见而取之。后生一儿一女，有大人相，乃立为王。子孙渐多，三展其国，故曰广严。
须提那者，多云：聚落主名也，此云求得。其子耶舍，此翻为明，如僧祇释持信出家。又见论云：有财四十亿。深厌此财，生毒害善，便舍有为入无为，故曰也。
犯人中。初示父名。注云须提那子，即子从父名，西竺多尔。翻为求得，未详何义。其下，出子名。初翻名。如下，释义。初引僧祇释。彼云毗舍离城，有长者子，名曰耶舍。信家非家，舍家出家等。又下，引见论释。以其持信厌财，舍家入道，故云明也。
三、就犯缘中，分二：
初还本村行不净者，是其犯相；
后诸比丘下，明诃责相。
就诃责中，初明比丘，后明佛者？欲显比丘同徒同住，过犯先知，故前列也。如来三达，知见常圆，示同化仪，位尊殊隔，义无先知，故在后列。又解，理越常情，绝于钻仰。今为同徒所诃，分当己位，容可励己，克意不为。后明佛诃者，玄轨之教，出于高范，切磋之益，义存我友。亦彰比丘言无虚设，互相敦崇，用成同济之道。余语略之，下更不解。
犯相，呵意中。初牒问。欲下，释通，又二。初约察知前后释。三达等者，明佛非不先知。化物之相，示同后知。三达，智论云：过去、未来、现在，此三种智，通达无碍故。又下，次约劝诫前后释。初示圣意难测。谓其坚不可钻研，其高不可仰视，故云绝也。今下，约义以求。初叙比丘呵。后下，明佛呵。玄轨，即所制戒法。高范，即佛之所行。切磋，喻规谏短失。此谓朋俦职在谏谕，师长主乎教诲。若不先呵，直尔白佛，显同友无相成之义。律缘世相，法尔须然。上约立教须后。亦下，次明彰前故后。余下，略指。上句略去余说，下句指后例同。以下诸戒，多有二呵，大同此释。
就前又二：初明诃辞，后举过达佛。
初中，于如来清净法者，略教法也。略教法意，总举行体，莫非丧苦集，求灭道也。言于欲无欲者，思前贪境，名之为欲，察知妄起，名无欲也。言断渴爱者，思后重贪，追境不舍如渴也。观如此渴，非由境生，但是自心，如犬咬骨，故能断也。此二集谛，世结之因。破坏巢窟者，世结果也。集因既倾，苦果自灭，故曰也。除众结缚者，修道法也。爱尽涅槃者，证灭谛也。乃作恶事者，总结前辞以用诃也。
弟子，呵词。初释总举者，总四谛故。略教一偈半，初一偈丧苦集，后半偈求灭道。言下，释别相，别配四谛故。文有五句。初释前二句。上句始起贪。境即五尘，欲即五识。下句相续贪。一一皆有出过、对治二门，欲爱是过，无断即治。此中治法至要，用意深思。如何思耶？因言得理，以理观念。见念随尘，取尘为欲，欲炽为爱。谛观欲爱所生所在，然后可治。此乃心行，何由尽言？闻而不思，徒多何益？世结者，即三界系。破下，释第三句。巢窟，喻六道依正。苦不假断，故云自灭。经云苦若灭者，即是因灭，因灭故果灭是也。除下，释第四句。众结，总收业惑。道法，不出三学、八正。爱下，释第五句。涅槃，即众结尽处，所证空理。乃下，释总结。
二、明举过达佛者。善见云：不欲令佛独誉于己，薄贱犯者遣出清众，又亦不以恶法相斗乱故。正以依实举罪，请圣制戒，禁防违失，令法久住故。
举过中。引论，先出非意，非为益己损他故。正下，示正意，专在灭恶生善故。
如来诃辞，文又分二：初、明教主以法不得信举，辄即诃责，恐生诤讼，故亲集僧问，取其自言；二、佛诃已下，方明其相。
就初集僧，多论五意：一、现佛不自专辄故；二、众量结戒，犯者心伏故；三、凡事众和，令法久住故；四、为肃将来，仿佛成规，众量不专故；五、诸佛法尔，于法有仪故。
释佛呵，集僧中。论约五义，求佛本怀，成济弘远，不专一事故也。
言知时义合者，量机教也。
次科，总释中。知时是量机，义合即量教。
问：如来明见，知犯非虚，有何义故，不证他犯？
多论解云：有四种过：一、不顺诸佛常法；二、违自言治法；三、令众生怖，不安之相；四、逆说人过，非大人体。是以商度，故名为知。
所言时者，多论解云：要在比丘众集时问，二、结广时问。反此不问。
别释，知时中。初立问征意，佛既先知，不当取彼自言故。多下，次引论以释。初释知字。四过中：初谓佛佛皆尔；二谓如来于灭诤中，制取自言；三是安众；四现尊相。所下，次释时字。论解二义：众集，即约人明时；结广，即从教明时。
虽复机起，深应于时。若诃责制戒，不能灭恶生善，亦不宜问。以是次明知时义合。若非此义，不合故问。如多论解：以制戒故，有四种益：一、先作无犯，得除忧恼；乃至第四，十利功德。如上说也。
释义合中。初蹑前，若下，正释。初叙非义，以下，明是义。然制戒之义，有总有别。别即随戒，制意不同，总则无非灭恶生善。今释义合，且就总论。合，犹当也。如下，引证。文见制意，故略二、三。除忧，止非、决疑，并灭恶义。十利，即生善义。
光律师云：知者，药病之差；时者，应机之趣；义合，修成契会为要。大如上也。
古解中。差，谓差别。趣，即趣向。修成契会，谓令他获益。语异意同，故云如上。
三、取自言者。如五分云：五百金刚常随侍卫，若佛三问，不如实答，便杵碎头以为七分。情怖故答。
三中。金刚者，即侍从力士，手持金刚杵，因以为名。如涅槃中，迦叶白佛：世尊！昔十五日僧布萨时，有一童子，不善修习身口意，盗听说戒。密迹力士，以金刚杵碎之如尘。云何如来视诸众生，同于子想？乃至佛言：童子、力士，皆是化人，非真实也。为欲驱遣破戒、毁谤正法一阐提故。
次佛诃中，总别分之。
初总诃云汝所为非者，纵放身心，理违事恶，故曰也。非威仪者，乖法式也。非沙门者，绝胜士也。非净行者，业体秽也。非随顺者，违略起非，岂顺教者？上来诃责，通诸戒也。
次释呵相，总呵中，牒释五句。初中，理违对心，事恶对身。三中，胜士，即目四果。上下，结示总意。束五为三：初、四就造业，二、五约违教，三据障道。
次云告诸比丘说断欲者，止在此戒，故名别诃。举法引喻，文相极显，不复解也。
别呵中，初示别义。举下，指文相。注中无数方便等，即举法也；如火炬等，即引喻也。
文言此为痴人下，明举过制戒也。
多论：问曰：佛大慈悲，兼无恶口，云何诃犯言痴人者？答：称实言之，非恶口也。此缚凡夫，具足愚痴。又大慈悲，诃责折伏，如今师资教诫之相也。
二、明制教。释初句中，初科。论约二义以征呵意：一、违慈心，二、有口过。答亦有二：初约称实，答上口过；又下，次约折伏，答上慈心。以佛有三不护，故无恶口。又折、摄二门，同为化物，故非无慈。
有人言：但言其痴，不举贪恚，以痴通故。
释偏举中，初科。痴是贪瞋之本，举本则余二皆收，故言通也。成论云：痴为二本。所以者何？若人无痴，则无贪瞋故。
又解：圣人制戒，非唯止恶，元为开道，是本意也。贪恚等恶，与福分相违。若论痴者，体是无明，正障于道，故今诃责，但举其痴。
二中。初叙教本，贪下，二、示偏意。俗修福分，道修智分。今诃道人，故偏举耳。
多种有漏者，如淫所犯，堕于地狱，乃至人中依正恶报，至时广引，故言多也。
次句中。言淫犯者，示业因也。据通诸戒，且约淫论。堕狱，即总报。乃下，示别报。文略余报，故云乃至。今广引者，涅槃云：以贪欲习故，死入地狱、畜生、饿鬼。从彼得出，还为鸠、鸽、鸡、雀。后得为人，复受黄门、二形、无根等身。习因滋长，恶果无穷。因增果倍，非多何谓？
最初犯戒者，僧祇云：耶舍劫初，先尝地味，通退欲著，恶法由兴。
第三中，引缘释义。彼云：过去世时，此界劫尽，时诸众生，生光音天。后世界成，还从天降，身有妙光，神足自在。有自然地味，如天甘露。有一轻躁贪欲众生，尝此地味，即生著心。展转相仿，皆竞食之。食已光灭，退失神足等。尔时轻躁众生，即耶舍是，今日复于清净僧中，先起漏过。
今当结戒者，是广教也。就此制广，有五种意：
一、定其广略，二教名体；
二、广教所禁，不出遮、性；
三、托缘兴广，不出三性；
四、广相所诠，不出四相；
五、制广教意，不出六位。
第四，分章。初、后皆约能诠，余并所诠。二即简过，三是约缘，四即显行。初兼二教，余局广教。
初、广略二教，定其名体。如上序初，已为分别。
释中，初科。指略，寻前可见。
二、明遮性者。由恶缘境，不可随说，以义收之，大分为二。
第二遮性，总示中。上明境广，别相难晓故；下约义收，总相从要故。
言性恶者，如十不善，体是违理。无论大圣制与不制，若作违行，感得苦果，故言性恶。是故如来制戒防约。若不制者，业结三涂，不在人道，何能修善？故因过制，从本恶以标名，禁性恶故，名为性戒。
性戒中。初释性义。性即是体。违理之恶，从心而起，不由制有，故云无论等。是下，合戒义。初叙须制，故下，明立制。于本业上，复增制罪，故云因制。应知性戒之言，即业、制双举也。
言遮恶者，如伐斫草木、垦掘土地，威仪粗丑，不光俗信。圣未制前，造作无罪，由非正业，无妨福善。自制已后，尘染更深，妨乱修道，招世讥谤，故名遮也。所言遮者，能遮正道，故言遮恶；前之性恶，能遮福故。亦可此恶为教遮而生，故名遮也。
遮戒中。初叙过明恶。威仪粗者，失自利故。不光俗者，失利他故。圣下，约制释遮。初示反前性恶，自下明因制成犯。尘染更深者，多违犯故。妨道招讥，亦即自他两失。所下，转释名义，有二：遮正道者，约过释也；教遮生者，从制释也。
有人解云：若论性戒，舍罪以求福；若论遮戒，舍福以求道。
古解中。性戒障三涂苦，近获人天，故云舍罪求福。遮戒不专福善，远慕寂灭，故云舍福求道。此亦一往以判，不妨遮性福道兼资。
故智论云：十善十恶，名为旧戒；五篇七聚，名为客戒。前十善恶，不假制有；若论篇聚，必假圣制。又涅槃云：菩萨持性重戒，与息世讥戒，等无差别。文广如彼。
引示中。智论为二。初示名。纵佛未出，轮王亦制，由来恒有，如主常在，故名旧戒。佛出方有，法灭便无，去住不定，故云客戒。或可以上望下，合云主戒，以下对上，合云新戒。文中互举，义必两通。
问：诸遮可尔。七支性恶，既是旧有，何以五篇七聚俱名客戒？
答：业虽旧有，制是新加，性涉二重，遮唯一制故也。
前下，次释义。配上旧客，二名可见。次涅槃中，初引经文。彼性重戒，即目十善；息世戒，通命篇聚。
明知篇聚，制约世讥。以义求之，如初篇淫杀，名性重也，下篇所制，名性轻也。遮亦轻重，所以自明。
结显中。上二句通示广教，以下，义判重轻。遮亦轻重者，二房、媒嫁为遮重，提等下篇为遮轻。又复三篇迭望，重轻可知。
问：遮、性两恶，皆有二能：一能违制，一能妨道。云何为遮？但以草木，由教而生，名之为遮。以性恶者，亦教遮故。
问中。初牒二戒过齐。二能，即前释遮中二义。云下，难得名不等。此蹑后义为难。
答：性罪三过：一、违理恶行，二、违佛广制，三、能妨道业。遮罪具二，体非违理，故名为遮。
答中。二过虽齐，然今但约违理一义，以定二名。
如三千威仪，四句辨之：或有犯佛法罪，非世界罪，如制戒后，畜财、离衣等；二、是世界罪，非佛法罪，谓未制前，行杀、盗等；三、俱是者，制广教后，犯淫、欺等；四、俱非者，未制广前，杀草木等。
引证中，四句可解。佛法罪，即佛制教也。世界罪，即违理业道也。一、三明业制单复，二、四论业道有无。此中正用一、三两句，证前遮性违理有无，对文可见。
以此义推，未制广前，无问道俗，以无教违，随作性恶，但犯业行。故经云是杀生，是杀生报等，此岂唯俗，不摄道耶？而出家犯重，俗人者轻，由有无作戒可违故，又违略教。是以律文最初犯戒，明违略也。如善生云：二人同罪，不受戒轻，受戒者重，违佛语故。
义推中。即准第二一句，以明业道。初明道俗同犯，下引净名，证通两众。而下，次简重轻不同。此中乃据未制广前。若制广后，自可知故。僧有受体，略教可违，故重于俗。是下，引证。初引律本，证上违略；后引经文，证上违体。
三、明广缘，必托三性。
三、托缘中。教不孤起，必假缘兴。随戒别论，缘相非一，约义通摄，不出三性。故立此义，统该篇聚。
言托善缘以兴教者。如坐禅、读诵、讲导开悟，必以正命居怀，制伏烦恼，此名善法。方希名利，邪命自居，相虽是善，反成贪毒。坏心障道，勿过于此。是故大圣兴教防之。
善性中。初标示。如下，显相，有二。初叙过。不受残宿等，因坐禅比丘为缘；同诵戒，以读诵为缘；乞衣过五六语教尼日暮，及众学中诸说法等，并因讲导为缘。方下，显过相。是下，明制教。此中但明遮戒。若准钞文，慈心杀人，互用三宝，则通性戒。
言不善缘以兴教者。如十恶等，体是不善，能广三涂，增恼障道，故圣因过，制教防之。
不善中。初标示，如下，示相。又二，初显过，故下，明制。
言托无记缘以兴教者。如草、土等，体虽无记，数作不已，外彰讥丑，内增心乱。故制防约，作者犯堕。
无记中，分科同上。缘虽无记，犯是有记，故结堕罪。若准钞云如比丘方坐，高谈虚论，费时损业，痴狂睡眠等，即约能犯之心，以明无记耳。
问：若如此者，何故成论断草木等，名为无记？
答：此对俗说，无非佛制，不碍福分，无招恶业，故名无记。出家不尔，现大人相。若有作者，与理相违，招谤障道，说为记业。不妨就缘，性是无记。
释疑中。初问。蹑上犯堕，引论为难，出业相品。答中，初约对俗，释通论意。无非字误，古本作由非。恶业合作恶果。出下，次约违制，释前结犯。
问：前云遮戒，体非违理，今此那云与理相违？请为通之。
四、明教相所诠，四字斯尽。
何者是耶？谓犯不犯轻与重也。若解四字，通决无疑，是则上品持律之最。
四、明所诠，总示中，初科。前示诠相。见翻能诠，总六十卷，所诠虽多，指归四字。准有五字，不犯二字，合一事故。若下，结显。
故涅槃云：善解一字，名为律师。有人解云，即律字也。律训为法，法谓轨模。必约四字，以定仪体，岂不然耶？
次科。初引经文。但云一字，与上不同，故须通会。有下，次引他释。一字是总，四字为别。总相通含，非别不显，须从别论，故云必约等。
何名为犯？境缘具也。何名不犯？起对治也。何名为轻？因果微也。何名为重？反上句也。
牒解中。境缘，即通别两缘。对治，谓通别二持。轻重二字，若望根条，即初篇为重，残下为轻；若约戒仪，则初二为重，提等为轻；若五篇迭论，则夷重吉轻，中间三篇，并通重轻。
就此四意，二门分之：初列名解，二以义分。
就初犯持，各有二义：一者犯法，二者犯行。何名犯法？作过缘具，现违圣教，如诸戒本，斯犯法也。有自坏行，污本所受，名犯行也。若与犯缘，而未相应，名为犯法。与犯相应，则名犯行。如此重解，极大繁矣。
次科别分，列名中。初通标。犯持，持即不犯。何下，别释，又二。初列示法、行。法即圣所制教，行谓身口造作。若下，约已未以分。如下，结示。此中据理，合解四名，前标犯持，则通两位。下释但解犯中二义。须知四门，并具法、行。法皆约教，行并从人。名义俱同，故所不出。
举犯法明，则有犯行、不犯行也。
次约义分，犯法中，初科。犯法有犯行，义见释名；有不犯行，在下问答。所以文中标而不释。
问：与犯法相应，如上广引，得有犯行。云何犯法有不犯行？
问中。初牒前犯行，比难不犯。
答：圣制戒本，不欲顺过依行，正欲观犯兴厌，离过奉行。是故得明举此犯法，成不犯行。若就犯行，无不犯行者，以具过缘，何得非犯？由善恶不俱故。
答中，又二。初明犯法可具。谓教相明犯，意在成持，即取成持以为不犯。若下，明犯行不具。以犯不兼持，业性异故。
二、明不犯法中，亦有犯不犯行。有三不犯法。
不犯法，总举中。三不犯法，初约犯中有开说不犯，后二约持明不犯。二是止持，三是作持。
一、开犯为不犯法。非是纯净名为不犯，以轻夺重，不违本制，名为不犯。如大妄开戏笑，淫摩开净、授，离衣开念舍等。若忘、失念，皆有小犯，是名犯行；当自摄持，名不犯行。
别释，初中，又二。初标简。如下，示相。淫摩开净、授者，净对淫戒，律中怨逼三时无染；授对摩触，律中若有所取与，相触不犯。离衣念舍者，律中明相未出，若舍衣，或心念舍，或对首舍。又如毁訾开慈救，掘坏开不故，观军开有缘之类。言失念者，非谓染著前事，但遇此缘，弥须谨护。忘念即犯，摄意成持，故通二行。
二、起对治行，明不犯法。如诸戒对治，依修成就，则据不犯法，起不犯行。若于此法，生情厌背，懈怠不修，即是托不犯法，以成犯行。
次科，正明中。初标示，如下，释相。即前四重，各有治法。即目此治，为不犯法。下约顺违，以分两行。
故涅槃云：有四因缘，事虽似善，不得乐果。为胜他故，名利，眷属，及以世报，虽修行善，非佛意故。
引证中。初标示，为下，列释。引此证上，不修成犯。
问：戒文有言，名誉利养，持戒所得，如何经中乃诃非善？
答：深有旨也。若为钝根，无由离恶，且劝持戒，徙恶从善，故举世乐，以劝彼持，如文是也。若又乐福，无心涉道，非佛本意，故又诃毁。如上涅槃，即戒本末戒净有智慧，便得第一道。转钝为利，岂不然乎？依此修行，不名为利。是于二法，立不犯行。
问中。引戒本偈，并上经文，呵、叹相违，故须通会。答中分三。初句总叹，若下，别释。初释戒文。徙，犹改也。世乐，即名、利、生天。若又下，次出经意。初正释。引戒本以合经文。准知经局利根，戒通利钝。利根舍福从道，故云转钝。非出离道，故不为利。是下，三、结示。二法，即以世乐、对治为不犯法。钝对世乐立不犯行，利就对治立不犯行。是知世乐，钝者成持，利者名犯。
三、明制不犯法，以明二行。如安居、说恣，并是圣制，依教而行，成不犯行。反说不依，即是犯行。
三中，标释同前。此中即约制作之法，违顺以分。然上下义门，文句交杂。欲令易晓，为图括之。
次将违顺、难易，用条前法。
若举犯法，以明犯行，顺犯法成，违圣制意。
举彼犯法，明不犯行，违犯法成，顺圣制意。
违顺中，犯法为二。初约作犯，明犯行。注中。初示顺法，作犯之行，与教合故；圣下，明违意，戒本显犯，意在持故。举下，次约止持，明不犯行。注中。示上违法，止持之行，反犯相故。不释顺意。
二、举不犯法，明二行者。
先解开犯为不犯者。举此不犯法，明犯行者，顺不犯法成，违圣制意。二、不犯行者，佛意乃至戏笑，亦不许故。此不犯法，明不犯行，违不犯法成，顺圣制意。
不犯法中，三位同前。初中，又二。前明犯行。即诸戒不犯文中，或结小罪者，则有犯行，违顺同前。二中不犯行。即约摄念现前，不违小罪故。
就起对治行，明犯不犯。就前制不犯法，明犯不犯者。顺法即顺意，违法即违意，并可解耳。
次、合明中。前别列二位，后合示违顺。由此二不犯法，即是止作二持，是故顺则法意两顺，违则法意俱违。
上解违顺，次明难易。初举犯法，以明不犯。此行易成，离重过故。次举不犯法，明不犯行。此行难成，自非专至，何由不犯？如戏笑等，可以情求。
次、难易中。以顺法持戒，可有难易，是以但明不犯行耳。违法毁戒，本非所论，故无犯行。文中，初结前总标，初下，举法别释。初、明犯法。易成，可解。次、不犯法。行难成者，离轻过故。
三、明轻法生二行者。
或有轻法生轻行，如具缘杀草木，轻心卒尔作等。或轻法生重行，害心杀蚁子等。
三、轻中。初总标。或下，别释。坏生、杀畜，同是提篇，俱名轻法。率尔害心，业有轻重，故分二行。成论云害心杀蚁，重慈心杀人是也。
四、就重法中生二行者。
具缘行四重，三时无悔心，是名重法生重行。或本无方便，后无随喜，事不得已，此重法生轻行。
四、明重中。标释同上。四重是重法，三时具缺，以明两行。不得已者，如慈心杀父母，互用佛僧之类。
已上四位。前二法行，并就制论。后二不尔。法依制罪，轻重齐均。行约业道，重轻乃异。
五、明制广，意唯六位，所谓深防、限分、约相、示过、心境、内外。各有通别，所引如后。
五、明制广，标中。六位各有通别。五、六二位，文虽不出，准前可说。
初解深防。
言通制者。元圣制戒，为止业因。造业已来，必由三毒。无以卒制，且约身口。二业既清，心自沉静，能见过本。望其本意，为防心也。未了心性，约相遣尘，故制四重，以为道体。对四制余，并号深防，恐犯四本，制余令护。何以知然？配篇种类，可以知也。
深防，通中，为二。前明四重，止得名防。对下，次明余篇，始彰深义。初中，又二。初通示制意。动心结业，能感后果。业即是因，故云业因。造下，次明制教方便。初叙业从心起。无下，明制外防内。过本，即三毒。未下，明依境立制。毒心微细，钝士难知，随过禁制，故云约相。能清心本，故云遣尘。言道体者，道无别体，即本净心。心随染缘，与道相反，故禁重恶，还复本净，无漏圣道，由此而生，故云体也。次余聚中。以下篇诸戒，近防四重，远禁本心，即深防义。种类收戒，如下残中。
有人别解，约戒以明。故云：过犯未穷，预加重约，禁微防著，故曰深防。如触尼臂，犯夷等类，亦易解也。
释别中。初标他解。约戒明者，示别相也。故下，引示。初释名义，如下，举戒显相。且明尼触，四戒俱尔。又如用、饮虫水，为防杀畜。搏比丘，防打之类。
言限分者，亦有通别。
通为防心。善恶之本，缘想辄起，无非我倒。因之结业，迷坠生死。故随限分，还制其心。故律本云：心念作，发心作，皆名犯也。
次明限分，明通中。谓教必被机，机分大小，教有浅深。大教被于上根，制其瞥念；假宗被其中品，但齐重缘；有部则被下流，须形身口。随其根器、力分堪任，故云限分。此中，且据本部假宗以明。初句标示。通防心者，指一切戒也。善下，委释为三。初叙起业。上三句明从心起。业通善恶，故两举之。此中论犯，唯明恶业。熏习力故，任缘而发，了无从始，故云辄也。我倒，即烦恼道。因下，明成业，即业道。迷下，明受报，即苦道。二、故随下，明立教。三、故律下，引律证。发心心念，如上已释。
然有诸师，不立此义。戒约身口，何处明心？然身口具，非感善恶，终在思心，判成业道。如上持犯成就门说。
斥异中，初文。自昔传弘，不分宗旨。故执有部之义，以难假宗。然身下，还用假宗，反攻彼计。指如前者，以持犯成就，三机差别，即限分义故。
如见论中，若制心戒，无得脱者，据独头心。上明心念，据重缘心，即是下凡限分制也。
次科中。见论文意，但制身口，顺彼所执，故须通之。初牒论。据下，决通，又二。初释通论文。独头念，即瞥尔也。上下，次示前律意。是则假实两分，大小不滥矣。
若就相论，可有修学，并是限分。又如漏失，僧残尼堕，限分之相，于此弥彰。故光律师云：制为当机，正存力分。若未能行，虽作无犯。如斯等戒，其例是也。
明别中。初三句，约义总示。言就相者，即指戒条，正彰别义。又下，举相别显，又二。初约报以明。文中，且约漏失显异。又如八事四独言人纺绩染心衣食之类，尼限分也。漏失、二粗、二房、不定、提舍之类，僧限分也。即僧尼不同戒，如下随篇所明。故下，次引古解，就机以辨。三根强弱，不可一制，故云存力分也。无知之罪，对根三别。四依、百一，二房、畜长，上士高逸，不乐从听，下流志弱，不能专制，教既开听，故云作无犯也。
三、言约相。
有通制者，心过难形，以境分相，诸篇聚者，约相可求。
别历约相，如盗五钱，度人问亲之例。故光师云：过损理违，道俗俱禁。依王国法，准俗制道也。
约相中。初标。有下，释。初明通相。即篇聚所列一切诸戒，条别显然，故总名相。次明别相。且举盗戒，如盗五盗四等。律因盗人令出家，故制问亲，并属盗相。故下，引示。亦且据盗，余则例然。如淫则正道、毛头，杀则赞叹、教遣，妄则凡法、圣法。下篇诸戒，一一各辨，思之可知。
四、示过者。有戒斯是。别相示过，如戒缘中，佛重出过，淫如蛇口如火如刀，酒大不善，各有十过。故光师云罪状未兴，预彰过兆，逆颁讥丑，使耳目闻见等是也。
示过中。初标，有下，释。初句明通。以一切戒并是过相，律并呵云非威仪、非净行等。下明别过，且举淫、酒。漏失戒云：云何不净手受人信施？二房引龙、鸟，两舌举野干，畜宝示四患等，皆谓显过相也。佛重出者，望前通呵，故云重也。淫中过相，如文所列。酒十过者：一、颜色恶，二、少力，三、眼视不明，四、现瞋恚相，五、坏业资生，六、增疾病，七、益斗讼，八、无名称，九、智慧少，十、命终堕三恶道。各字恐误，合是略字。以酒过多，且明十故。故下，引古显意。无过先示，故云逆颁。颁合作班。
问：淫酒二戒，过起方制。那云罪状未兴？
答：虽托前缘，意绝后犯。故知前为起教，皆是最初。望后当机，故云未兴耳。
五、心境者。有戒斯是。无有单心而犯戒者。有人云：如不学等，可有境耶？今解不然。同此学境，何得无耶？故光师云：缘无定据，心相易流，境有美恶，心有浓淡。或约心从境，如淫、酒戒；或制境从心，如盗、杀等；或以心境相应，方始成业。
心境中，初明通义。无单心犯者，即如母论：犯必托境，关心成业。心不孤起，境无独立，未有一法不由心、境，故言通也。下斥古解，彼谓不学之罪，起心即犯，不待造境。然不学有二：初起断心，若顿若渐，并对前境；又随事无知，别结不学，亦即对境，但于学境，心有背耳。故光师下，次明别相。初总示差别。缘即是境。四句隔对，寻之可见。或下，别配戒相。文列三句。初句唯局淫、酒。二、三两句，则通诸戒。上二即境想后四句，下一即是初句。
若尔，此即是通，何得云别？
答：随诸戒相，句法不同。如杀则人、非人别，盗约有主、无主等是。
六、内外者。
犯不自成，成由缘集。因藉万差，要唯内外。如情道等为内，非情道等为外。就情中，食饮为内，衣服为外。如是例准。
内外中，标释可解。初明通者，一切诸戒，无出二境：性戒并情，如七支等；遮多非情，掘地、房、酒等。就下，明别相。衣食二种，计是非情，但随身用，故判属情。而约资用，以分内外，如三十九十别相可知。
六位中，初、二相对：深防约教，限分从机。三、四相对：约相，明篇聚重轻；示过，彰行业粗细。五、六相对：五则心境合论，六乃单明前境。
注中集十句义下，明结戒益义。就此十句，分三：
初有三利，明此戒法，生众功德；
次有六利，明生别人，灭恶成善；
次有一利，兴建正法行也。
三、修奉益中，即释十利。大圣立教，利益无边，取其简要，且列十种。标分为三。戒为能利，众别兴建，即为所利。
言摄取于僧者。由制广教，能治别人七支等过，故名为摄。自行既立，同和号僧也。
令僧欢喜者，半月一说，行净无违，故欢喜也。
令僧安乐者，依教修成，必感大果，用以适神故也。
僧利中。初摄僧者。制戒治别，别聚名僧，即是以戒摄别入僧。次释欢喜。云半月者，以说戒检行，净秽两明，能令众喜。三、释安乐。举后圣果，以显因心。适即是悦，神即识心。
问：与第二何异？
答：喜谓现预净僧，乐乃后必克果。二利同就因论，所对现当两别。
就别利中，初有二利生善，后四灭恶。
未信令信者，由制此戒，威仪动人。善见云诸未信者，作如是言沙门释子，勤心精进，难作能作等。
已信令增者，谓先学戒，见后来者，生大信心，云何是人尽形求法，一食修道等。
次释别利，生善中。初释未信。约威仪者，世多取相，故能动人。下引善见，出彼信词，由观外相，而知内德故。难作，谓禁制情欲，修苦行故。次释已信。先学，即是已信。生大信者，即是增长。云何下，亦出彼词，偏举难事，以彰可信。
问：今始制戒，那有先学戒者？
答：先有略教，禁三业故。或可制后，展转相望，而分先后。
上二生善，初对在家，故叹沙门，次即出家，故指先学。
就灭恶中。
言难调者，善见云，破戒作恶，心性刚强，内无羞耻，故曰难调。佛为制戒，诃责治罚，不得动转，改过悔伏，故曰调顺。
惭愧者，清净行者，制戒治恶，不入众数。布萨自恣，清净具足，故曰安乐。
断现漏者。由不覆情，随尘起染，若打若死，斯现有漏。制戒防止，无上诸过，故曰断也。
断未漏者。若不陈悔，生业无穷。由依广教，洗心悔过，尽形行学，障于来恶，故曰也。
灭恶中。初释难调，引论显相。文列三句，上句身口业，下二句意业。三业不善，则名难调。佛下，显益。七、九治罚，随犯治之。文中略举呵责，余可准知。次释惭愧，谓恶者折辱，善人无恼故。文举说、恣，由此二法，必取行净；若羯磨僧，则通持毁。三、释现漏。言不覆者，覆犹护也。遭打横死，恶疾迍难，皆为现报。四、断未漏。生业无穷者，此通生、后二报。尽形行学者，且约上篇犯重为言。余篇悔法，俱障来报，义可知也。
此四灭恶，前二止业，并据治罚，后二除报，必约忏悔。然止业除报，正在治、忏。莫不皆由制戒而生，故功推戒耳。
三、明兴建正法者。如见论云：法住三种：一、学正法久住，由人奉修三藏教法，摄在己用，即行所依故也；二、信正法久住者，谓三藏中所说诸行，十二头陀、威仪、禅定是也；三、得道正法久住者，由依教行，得成四果及涅槃道，后有此益，并由制故。
释兴建中，引善见三相。第一约教，非学不解；第二是行，非信不行。是以前二首标学信。第三约果，则明教行，功不虚设。
就此三相，前后为言，初教次行，后明果也。人多读教，少有依行，以无信故。如大论云信为道源功德母也。若无信者，虽入佛法，都无所益，以不依行，无所得故。若依教修，必克圣果。即是制戒，功德道兴，诚不虚设也。
明次第中。初、正指次第。人多下，释其所以。初句明教。少下，示行。大论，即智论。圣道从始，故喻如源。众善由生，故同于母。若下，明果。三法相须，一不可阙。今时学教，唯事讲说，身履非恶，略无惭愧。请详祖训，少警内怀。不尔，则妄认祖宗，实非苗裔矣。
就释戒本，四种分别：一、释名；二、定句多少；三、决通诸戒；四、配人犯相。
言释名者。何谓戒本？由犯制戒，戒为缘本也。又约缘虽制，文略未显，更以辨相，广张行体，略为广本。又云，即是半月说之所本，所以文云欲说戒者，当如是说。余同前卷。
次释戒本。释名中。初标问，由下，释通，有三。初、约缘起释，又下，次、约广解释。律叙缘起，发后制戒，后列广相，释前戒文。故约前、后，以彰本义。即前五义中，教本一义。又云下，三、约说戒释。欲近取证，故重举耳。道、行、听三，前已广释，故略指之。
二、定句，张、缩为二。
若依佛解，分为九句：
初、若比丘，总举受、随也；
二、共比丘者，离明受也；
三、同戒者，别明随也；
四、不还者，体净不舍也；
五、戒羸者，体微生厌也；
六、不净者，明业过也；
七、畜生者，列犯境也；
八、波罗夷者，结罪名也；
九、不共住者，治罚法也。
定句中，初张分九句。
二、以义缩，但有二意。初之五句，合之为一，成比丘体，有犯重义。下之四句，托缘分相。
若立略本，四句收尽：一、是犯人；二、所托相；三、犯法成；四、结罪目。
次、义缩，有二。初缩为二。言托缘者，即上过境；言分相者，即上罪治。若下，次收为四：初即总上五句；二即第七犯境；三即第六过业；四即收前八、九。前、后诸戒，句数虽多，不出此四，故云略本。上明张、缩，止就当戒。更立此四，该通一切。
三、决通诸戒者。
初句比丘，义该八篇，文局上六。众学七灭单列持相。然非比丘，无由可犯。故律众学，广解辨相，明比丘义。但结集翻译，不欲繁文，故略不出，可以知也。
决通中。初句分二。前总示通、局，众学下，别显后二。上二句示文无，次二句显义有。故下，准律广解，可验文略，故知西土梵本必具。
第二、第三，共同两句，释成得戒之人，成初比丘之义。通、局虽别，义该八篇，文局初戒。四、五两句，文义俱同。
次四句中。前释二、三。云通、局者，通谓初句，总举受、随；局则二、三，各明受、随。兼前释后，意显通该。次释四、五。亦是文局义通，故指同也。
昔解云：此戒爱染久习，卒难舍离，不障初果，故开舍染。杀、盗不尔，违损事大，不开舍也。
斥古中，初文。彼谓唯淫开舍，四、五二句，不通余戒。初果见惑已破，思惑全在，虽起贪欲，非妇不淫。故在僧中，欲心设起，则舍戒还家，故有欲饱还来之事，故云不障初果也。
今解不同，强、羸二舍，义通诸戒。文约淫法，欲成极罪，故须不舍之言。如律云若犯波罗夷，无覆开忏，此则通也。诸篇不明者，略也。
正解中。初二句明义通；文下，示文局；如下，举例。无覆开忏，六聚皆然，岂得滞文，不通余聚？故知不尔。
又解：此之四句，并释比丘具戒成犯。初戒立法故有，余篇准式故无。亦有道理，智能解也。
他解中，初示。初有余无，于义可见。亦下，叹美所解，于义可取。
六、七两句文义，当戒所收。
六、七。正明业境，戒戒不同，故文义两局。
八、九二句，义兼下篇，文列初四。以有微犯，不应说戒，则不同住，同如弃者。
八、九中。初示通局，以下示义通。
第四随结。
约人明之，无制戒时事义足者。既无后犯，一结便足。若文不具，生疑托缘，则更开结。或约一缘，或至七、八，如为女说法及别众等戒。
第四，通明中。初明制无顿足，以机起不时，故多重制。既下，明随犯单、重。初、明单结。若下，次、明重结。为女说法，初制不得，后开智男。别众戒，初制不得，次开病时、施衣、作衣、道行、船行、大会、沙门施等七缘，凡七番再制。文言七、八，且趣举之，寻戒本中，无至八者。
今约初戒，一人随结。配句属当，则有三位：
第一、第六、八、九，四句，则属本制耶舍故也；
第二至五，戒微故立；
第七畜生，心迷故有。
律中广相，故不叙之。
别明中。初总举。一人随结者，谓因人则制，此戒凡对三人，前后异时，则是各对一人耳。文列三位，属当显然。指律广相，备见注文。下疏自释，故不繁引。
次就戒本。
若比丘。
若比丘者，如善见云：若者总名，不属一人。随有佛法，具戒之徒，皆持犯法，故云若也。如世律令条别，显诸犯者不一之谓也。
牒释，初句，释文中。随有佛法者，此约处也。具戒之徒，即就人也。犯法，即指戒本。依教守制，故云持也。如下，举俗律助显。
佛言：若比丘者。
就注解中分三。若比丘者，标列释由也；名字已下，总列众名也；是中者，结定犯人也。
释注，总分中。谓上三字是标，下列释之由耳。
名字比丘、相似比丘、自称比丘、乞求比丘、著割截衣比丘、破结使比丘、善来比丘，受大戒白四如法成就得处所比丘。
言名字比丘者，善见云：此是总名，通邪、正及未具也。如请比丘，以设檀会，沙弥未具，入比丘数，是名字比丘也。又如涅槃：虽未受十戒，亦得受请。故知通名。
列众名中。初文善见。初示名通。如下，举例。又下，引证。
言相似者，如善见云：谓犯重者，内实破戒，威仪相貌，似持戒者，其实破戒，故名也。
言自称者，十诵云：有贼住者，剃发披衣，自言我是比丘也。
言乞求者，如善见云：既出家已，随须衣食，如法行乞，以四海为家居，离于邪命，故曰求乞。
四正释中。随须行乞者，示无尽法故。四海为家，无亲疏故。
如大论云：邪命者，略说有五：初求利养，改常威仪，诈现异相；二、自说于己所有功德；三、强占吉凶；四、高声现威，令人畏敬；五、说自得利，激动令施。非此邪心得利活命，故曰正命，如八正中。
次引示中。五邪，初是身业，余四口业，身、口现相，心规他物，故云邪命。八正道中，正命一种，为离邪命，故名正道。
著割截衣者，有二利故：一毁全相，离自贪故；二既碎杂，不为王贼之所剥故，常得资身，有长道故。
破结使者，修道进德，惑尽解满，理解心明，永无业恶，即发具戒，从缘而感，故曰也。
言善来者，道成初果，亲感至圣金言命之，便得具戒，故曰也。
受戒白四者，即如今时感戒者也。
余皆可解。总论八种，前五约名相，后三据受体。又三中，前二唯局圣，白四通凡圣。又上二中，破结局四果，善来局初果。所以无三语者，或是趣举，故文略之，或是但据圣凡三位，或可凡中三语已废，故所不出。
是中比丘者，若受大戒白四如法成就得处所，住比丘法中，是比丘义也。
次解第三。是中比丘者，明此淫戒犯重比丘也。
有人云，是中者，总举八种也；若受大戒者，别标定也。前列八种，或有名滥，如沙弥、外道，虽名比丘，不犯夷也。或有相滥，似割截等。或时行滥，如乞求破结等。或言说滥，如自称也。或时体滥，如善来羯磨也。上列诸位，不必犯重。或时少分，或复全非，皆非共比丘义。所以结中，偏牒第八，释成戒本若比丘也。
次科，简人中，他解，初文又三。初点文。前下，释总别所以。行滥中，乞求未必具戒，破结据是体滥。然有破结不发戒者，如白衣罗汉之例。上下，结合。少分，如行、体。全非，如名、相等。
所以然者。上八所列，但明三受，自余五种，相因而立。若欲犯戒，终约受体。破结一受，乃是无学，善来初果，圣无犯法，皆不同也。今约比丘学戒，唯羯磨受，是末代法，故牒解之。
显意中。初、简非受。破下，次、简余二受。
此中，须引删补羯磨。末代戒缘，具足五种，广分别说。缘成得戒，缘差不发。既是大事，无宜轻削。
嘱援引中。初指文。五种者，一、能受人；二、所对境；三、发心乞戒；四、心境相当；五、事成究竟。既下，正劝。
次解结文。若受大戒，简沙弥也。白四如法者，羯磨成就缘也。言白四者，简非羯磨受者，即如破结善来之徒也。言如法者，除七非法，成前如相也。得处所者，僧数满足，结界成就缘也。住比丘法者，简定俗人、外道也。或虽比丘，心住无记，病缘等障，不守本性者，则不住比丘法也。是比丘义者，则是戒本犯法、犯行比丘义也。
结文，牒释中，五节。初、约位简。二、约法简。三、约人界简。四、约众简，文中又二：一、对俗简；二、约缘简。上四简滥，第五显是。
共比丘。
共比丘者，明犯重也。受戒法仪，共余比丘，则无别也。所以出者，若所受体同，可有犯重；体或不同，则无有犯。故有此同，释诸疑网也。
次句中，初文为二。初正释，所下，示出意。
佛言：若共余比丘受大戒，白四羯磨，乃至住比丘法中者，是谓共比丘义也。
注中，若共余比丘者，谓释迦一化，现、未两时，三天下内，所有僧尼，白四受者，同有犯也。若缘差互，少一非受。虽复犯过，不名夷重。以不共戒，无戒可犯也。
释注中，初、释同义。释迦等者，举一佛所化，简余佛故。现未约竖论。现即佛在，未则灭后，通于像末，尽六万年也。三天下据横说，且就一往，不被北洲故。僧尼位别，羯磨受同，故通举之。若下，次、释不同，即本受不得者。缘差互者，且论能、所。能即受者，身带遮难，无心乞受，衣、钵不具等；所对虽多，然亦不出人、法、事、处，四法有乖。准此而言，本受缘非，无犯明矣。
同戒。
言同戒者，佛所制戒，随行通行。但受无随，亦无戒护，故虽犯违，法不同也。
第三句中，初文。依体起持，故名随行；一化齐奉，故曰通行。无戒护者，此谓受时不起持意，纳体不得，亦非同戒，如后问答。
佛言：我为诸弟子结戒已，宁死不犯。是中共余比丘一戒、同戒、等戒，是名同戒义也。
注中释之，不过教、行。我为结戒，教法同也；宁死不犯，行法同也。今随教、行，两释其相。
先就教者。如佛制教，数虽极多，咸明止恶，名为一戒。对人共学，名为同戒。莫不数齐，名为等戒。如十诵云：同入比丘学法者，百岁比丘与初受者同，初受戒者与百岁者同。又同心、同戒、同说波罗提木叉故。
释注中，就教分二。初释。止恶为一戒者，戒虽无量，止恶不异故。对人为同者，三乘俱禀故。数齐名等者，皆纳具足故。如下，引证。前明新旧同者，标示同戒。又下，别举三同，释成同相。同心，收见、利二和；同戒，即戒和；同说，摄身、口、意三和。
次就行解。随体无殊，名为一戒。对人兴治，持义不异，名为同戒。齐防尘沙，名为等戒。
就行中。奉持万别，皆名随行，故为一也。后二同前，约行为别。
问：斯之随行，据初受言，后行乖愿，可非犯者？
问中。指上所解，并据初受行净，可有同义；后乖有犯，即不名同。
答：此句来者，释成愿、行，有感戒也。前列共者，明同受愿也；后列同者，明同随行也。若受戒时，且论受愿，无思学行，则但虚愿，不感戒也。
答中。初、明立句本意。若下，次、明二戒相须。
故涅槃云：是人唯具作戒，不具无作戒，戒不具足。如萨婆多：无淳重心，不发无作。
引证中。经、论二文，并证初受，无心持奉，不发戒体。不同无犯，文据甚明。
故律明此，恐人滥犯，文列同戒。愿行相投，白四受后，犯非则重；空愿无行，后虽行非，无戒可违，不入犯法也。
结意中。初标示律意，即指戒文也。准知发体则有戒可违，不发则无法可犯。
若不还戒。
言不还戒者，释疑故也。后戒羸者，自生疑念：前制犯重，心乐道法，有戒可违。今我于佛，生厌不乐，为有戒在，同前犯重？为无有戒，无重可犯？故今佛释：若不乐者，听舍还家，后欲修行，得度得受。
第四，释文中，初科。上二句标示，后下，委释。初叙疑。后戒羸者，即欲犯过人，戒力微劣也。故下，释疑。若据戒文，但标不舍，注中乃以舍戒反释。
所以开者。凡夫退位，知何不为？带戒犯非，业则难拔。故开舍戒，往来无障。即是大圣善达机缘，任物垂教，号法王也。
次科，初叙机劣。凡已上，不羸不舍，已前皆容有退，故云退位，即外凡也。故下，显开意。往谓开舍，来谓再受。善、恶两通，故云无障。即下，结叹权巧。王者，得其自在。于法自在，故称法王。
增一云：僧伽摩比丘，七反降魔，后更受戒，得成罗汉。自今舍戒，听齐七反；若过，非法。十诵云：尼若舍戒，转为男者，亦得出家。
三中。初引比丘开限。降魔不免破戒，故先舍之，极齐七反，已外不开，开中制也。次引十诵，明尼不开。转根方得，反知不转，即障出家。又伽论中尼舍再受，即成贼住是也。
佛言：若有比丘不乐梵行，听舍戒还家。复欲出家，于佛法中修梵行者，应度出家，得受大戒。云何不名舍戒？若自癫狂、心乱、痛恼、哑、聋，又向如是人前，及中、边人等互舍，不成。若戏，若眠，若无知人，若自不语，若前人不解，并不成舍。若言我舍佛，舍法，舍僧、和尚、戒律我受家法等，是名舍戒也。
注中，云何不名舍戒下，分二：初、自颠狂下，心境不了，虽舍不成；若言舍佛下，对境彰成，文相可解。
注文。前段即叙佛开，上科已示。故从云何下，分其文耳。
就舍戒中，义分四门：一、泛列经论舍相不同；二、渐顿异；三、舍善已未；四、具舍缘。
言泛列者。如杂心说：若舍、命终、断善、二形生也。善生经加受恶戒时舍善戒。俱舍论：八戒期心，尽夜分终，故舍。且列如此。
舍戒中，初科。若准注文，但明作法，统括诸文，则有六种，故云泛列。杂心四舍，言若舍者即作法，断善即起邪见。善生恶戒，即恶律仪。上五通五、八、十、具。俱舍期心唯局八戒，义兼五戒。言且列者，示未尽故。
二、渐顿者，即作法舍中。如律我作沙弥、五戒等，是渐也；我作白衣、外道等，为顿也。
渐顿中。初标简，如下，列示。随有退堕，渐、顿并开。
三、明舍善已未者。
问：今舍戒者，为舍已生随行为因之业？为舍初愿本受无作体耶？
答：已生为因，不可舍也。得圣无漏，方倾善习。今所舍者，止是本体，更不相续。故杂心云：言舍戒者，戒身种类灭也。
三中。初标科。善，谓随中二持之行。未舍之前，所有持行，名已生善；后未修者，名未生善。今明舍戒，为舍何者？
问中乃约行愿两审。答文方见已未存亡。
答中。初答因业不失。结业在心，行功不灭，故不可舍。及证初果，无漏智力，达罪福性，漏业方倾。今下，次明无作体失。本体，即无作。不相续者，失未生善也。故下，引证。戒身，即受体无作。种类，即相续善行。二皆云灭，证上可知。
四、明具缘明舍，有五。
四中。戒假缘成，还从缘谢。受、舍各五，相反可寻。
初、体是比丘住自性者。
初、云住自性者，即具本受体也。
二、所对人境。如多论云：若无出家人，随得白衣、外道，相解者成。
二、明所对，开教从缓，不必本众。
三、有舍心。谓有欣厌心、作舍心、决定心、住自性心、久思心、欢喜心、自有心、寂静心。反上八心，则不成舍。
三中。八心，注云意欲在家、念父母等，又云不乐梵行，厌比丘法，即欣俗厌道。作舍心，谓欲弃舍也。决定者，非进退也。住自性者，自知是比丘，非狂乱也。久思者，非朝夕也。欢喜者，无所悔也。自有者，非他逼也。寂静者，心专一也。
四、心境相当。如律：中边不领，前人不解，并不成舍。
四中。指律，即如注引。
五、一说便成。多云：受舍相对，理宜相准。何故难易不同者？答：相违对故。一、求增上法，如上高山，多缘多力；舍戒退道，如高坠下，故不须多。二、不生前恼，若制缘多，便言佛多缘恼，受须多人，舍何须也？三、受如入海采宝，舍如失财，王、贼、水、火，须臾荡尽。四、受容预心，舍对境情逼。喜带戒行非，一语开成舍，尚不依行，况多缘也？
五中。初标缘，多下，引示。初引问受舍缘相难易，可知。且取作法，受须白四，舍唯一说。答中。初句通答。善恶天别，故云相违。立法难易，故云对也。一下，别显四义相对。初、三约喻，二约立教，四就机宜。
戒羸不自悔。
言戒羸者，对前强不舍，此明赢不舍也。谓乐俗缘、园田、家业，便于佛道生毁、生恼，持戒力劣，名之为羸。若犯则弃，由体不舍，对前强、弱同戒解，有戒成犯重也。
第五句，释文中，初牒示。强不舍者，谓非愁忧、思念也。谓下，释相。初释羸义，若下，显立所以。
佛言：云何戒羸不舍戒？若有比丘，常怀愁忧，不乐梵行，厌比丘法，意乐在家，便言我念父母妇儿亲里、村落城邑、园田家业我欲舍佛乃至学事等是也。若作是思我今舍戒，便即舍戒，是戒羸而舍也。
注解中。前明戒羸不舍相，若作是思下，后明戒羸而舍相。文中可解耳。
释注中。前明不舍，正释本文。后明舍相，反释不舍。
犯不净行。
六、明不净行者，正明戒本所防过也。
佛言：是淫欲法也。男则二道，女则三道。若从道入道，从道入非道，从非道入道，若限齐，若尽入，乃至入如毛头者，皆波罗夷。
下注解中，约报分相，文易见也。道入非道，前后境差也。限齐以下，释行犯相，生疑故也。毛头之相，极微故犯，何况余者？
六中，释注有三。初释犯境。男、女是约报；二道、三道，即分相。次、释境差。三、释限齐。配注释之。
乃至共畜生。
七、言乃至共畜生者，举犯境也。多论云：畜生是六道之边，偏举下类以况上，故云乃至也。
第七，文中。初点示。多下，引释。六道边者，彼云最在边鄙故。
佛言：可得行淫处者是也。有三种行淫：人、非人、畜生趣。复有五种：妇、童女、二形、黄门、男子。比丘淫心，向前境三处、二处，初入便犯，有隔亦犯。若向睡眠，若死未坏，若多未坏，于三处、二处行淫，初入便犯，如是广说。若比丘为怨家将至前所，强持令入三处、二处：始入觉乐，犯；不乐，不犯；有隔、无隔亦同上。若为怨家强捉比丘行不净行，觉乐、不乐，有隔、无隔，亦如上也。
注云所可行处者，谓淫戒言畜，举可行者为言；杀戒言畜，据有命者成犯。通塞相也。
释注，可行中，初科。举戒对显通、塞。通谓杀境，塞谓淫境。犯相各异，故须简之。
然趣有六位，半兼善、恶。皆据心行三种善、恶。故善门明趣，初天、次人、后修罗也；恶门明趣，地狱为初，次鬼、后畜也。
通明中，初科。上句通举，次句总摄。三善三恶，故云半兼。皆下，通示因相，又二。初摄六种，归于二门。故下，次就二门，各分次第。
天以受福自然，无贪所感；修罗受福怀疑，于见非正也；地狱所受非贪，多由贪故受苦，丸、浆之类是也；饿鬼所以情恼，盖由瞋毒所兴也；畜生愚騃受形，盖是痴心所结。大分次第，不爽业缘也。
次科。初历示五趣。天受福者，示果相也。无贪感者，出因相也，以行上品十善故。文缺人趣。下四因果，临文分对。大途为言，且据三品十善，配三善道。修罗下品，心怀犹预，故云非正。三毒配三恶道，如文自分。地狱非贪，谓所受苦事，非可爱故。大下，总结本因。观此善、恶，无非心行，故诸学者，当好制心，报应无差，有逾影、响。自非大智，孰能究之？
经中所明四恶趣者，皆非受道之器，故以修罗属之。
引经中，通指诸经。上以修罗，摄在善门，有云四恶，故引决之。皆非等者，出经意也。属之，谓摄属恶趣也。
注中有三种下，明成犯相：
初、列趣境；
二、比丘淫心向前境下，明自身造境也；
三、为怨家将至下，明非自心，外难所逼也。
初文又二，前列三趣，后五种下，约趣明报也。
就中三种行淫，即人、非、畜也。
释成犯相，列趣可解。
所以律合三趣，论开六道者？
离合中，初问。以六趣中，人、畜各位；余四或合，通号非人故。言论开者，亦且通指，今据智论云复次善恶故有六道：善中有上、中、下，故有三善道；恶中有上、中、下，故有三恶道也。
论据善恶故分，律据通用故合。
答中，初文。善恶即业报。通用谓神通。
故律人、畜不异。由来解释非人，乃云鬼也。若论此戒，但说非人，天等不列，可非犯也？然下律中天子、阿修罗子、饿鬼子，地狱无文，义是鬼摄。此之四趣，通用是齐，故合为一非人趣也。
次科，指律广解。上明人、畜，同诸经论，故云不异。由来下，释非人，示其偏局。若下，点当戒义含。然下，引后文以证。即同宿戒及受戒问难中，彼云非人难者，谓八部鬼神、天子等，如文所引。而不出地狱，故云无文，义同饿鬼，故摄鬼趣。此下，结成上文合之所以。
二、复有五下，明以五报分三。离分三趣，有十五种，是所犯境也。
明报中。五报离分三趣者，谓以妇、女、形、黄、男子，别历人、非人、畜，故有十五。若开非人，则有三十。
就自趣境。初约觉境，以明犯相；二、若向睡眠已下，举后三境，以对觉境，同成犯相。
自造中。三境，并不觉境。对觉境者，此戒四境齐犯。又四境中，上二生境，下二死境。
就后怨逼，复分二缘：前明怨捉，将向前境；后明怨捉，就身行犯。
问：所以自身造境，但明侵境，不问其心；后怨家逼，乃问乐者？
答：适化无方，意在无逸。若俱禁者，事难常行。怨但逼身，心唯佛制，故开境合，无乐不犯。文相可解。
怨逼中，由开身合，故约心论。问词，蹑前两判，欲彰开意。答中。初叙制必须开。以大圣设教，不定一端，故曰无方。禁即是制。谓若唯一制，不济机缘，故曰难常。怨下，明开中复制。
是比丘波罗夷。
是比丘波罗夷者，引人依法科也。
第八，释文中。引人，即是比丘。法科，即波罗夷。
佛言：譬如断人头，不可复起，比丘亦如是，犯此法者不复成比丘，故名也。
就注解中分二：初释罪名；后方便欲行下，释成不相。
就初所以将罪以况断头者，过之重也。如俗极刑，勿过大辟，谓斩首也。约刑制戒，两以通之。故钞引云，如人有头，受诸尘也，若不毁重，能有见谛，反此毁坏，永不能见，故以类也。
释注，罪名中，初文。前明举喻所以。如下，引俗刑比释。准俗制道，事义相类，故云两通。故下，引示。即标宗篇引婆沙文人之头首，具纳六尘，戒法亦尔，能通诸法，故以比之。故彼论云：戒名为头，能见苦谛等色，闻名身等义，嗅觉意花，尝出离三菩提味，觉禅定解脱等触，知色阴等法。广如钞记委释。
人又解云：犯二篇罪，可有上起。若犯初篇，如人头断，不可复起。纵有开忏，障于地狱。然于僧用，则无成法。故文云：若作法已，僧说戒时，来与不来，皆无犯矣。
他解中。即以初、二两篇，对显喻意。二篇有余，忏已复本，如人被斫，残有咽喉。初篇永弃，众不容受，故如断头，不可复活。故下，引律证成无用。僧无别众，故云无犯。
若方便欲行不净，成者波罗夷，不成者偷兰遮。若教比丘行，若作，教者偷兰遮；不作，突吉罗。除比丘、比丘尼，余众相教，作、不作尽突吉罗。若尸半坏，若一切坏，若骨间，若地孔、泥孔，行不净者，并偷兰。若道，作道想，若疑，若非道想，并波罗夷。若非道，道想，道疑，并偷兰遮。比丘尼波罗夷。式叉摩那、沙弥、沙弥尼，突吉罗，灭摈。是谓为犯。不犯者，若睡眠无所觉知，不受乐，一切无有淫意。不犯者，最初未制戒，痴狂、心乱、痛恼所缠。
二、若方便行不净下，成犯相中，文分为二：初明成犯相；后明不犯者，开犯法也。初人分二：初明比丘犯相，后明四众犯相。诸戒同尔，下更不解。就前分二：前明自作、教他成犯相；二、尸坏已下，境想相对成犯相。就前又二：初、自作明轻重；二、教比丘行下，教作明轻重。文可解耳。
犯相中，总分。凡四重，初、约法简，二、就人分，三、心、境不同，四、自他两异。一一对注，分节文句。
问：死尸半坏，行染何罪？
答：有二缘。若唯重淫意，入便偷兰，纵出不净，不犯僧残。若欲喜乐意者，如十诵、五分乃至骨间，出不净，残；不出止，兰。此是大淫戒，不就僧残结，以不作出意故。
随释中，初科。问何罪者，若据注中，明结偷兰，由兼残境，欲分两犯，故发是问。答中，初句总示，若下，别释。又二：初约心分相，此下，结示今犯。
就境想中，前之三句，本境为言。后之两句，境差想也。
境想中，分句。前三皆重，不开迷故；后二并轻，由境非故。
义门分之，广如事钞，今略出之。
初、明制意，若无境想，不可定罪轻重。
义门中，制意。以心有是非，境有错误。淫、酒，前三句重，后二句轻。余戒，初句相应故重，后四句乖差故轻。
二、明有无者。准律约戒，不必具有。今解无者，是略也，无别所以。
次门，正释中。据律戒本，二十六戒，具出境想句，余并不出，故须辨之。
有人云：一切过境皆重，则无境想，如漏失者。今解不然。境虽通犯，染起由心。如律·调部，精出，约心明有、无想，即轻、重也。故知无者，但是略耳。
斥非中。初引彼解。以漏失戒，内色，外色水、风、空等，皆是犯境，随境犯残，不须简辨，故无句法。今下，正斥。初立理，如下，引据。彼云：非道想不疑，残。则明漏失，文略不出，非理无也。
三、定四、五句者。
三中。以律中列句，四、五不定。且如初篇，淫、杀、妄三戒并五句，盗戒四句。杀五句者：一、人作人想，夷；二、人作人疑，兰；三、人非人想，兰；四、非人人想，兰；五、非人非人疑，兰。盗四句者：一、有主有主想，夷；二、有主有主疑，兰；三、无主有主想，兰；四、无主无主疑，兰。余如钞记具引。但由第三一句，结罪有、无，故句法不定。如杀戒，人非人想，转想兰，本迷吉。盗戒无第三句者，以有主无主想，转想亦兰，本迷无罪。若准钞中，则约本迷转想对明。今此一门，唯约本迷，罪之有无，于义易解。
若轻、重相望，境是可学，生不可学迷，同是五句。如覆重谓轻等。
轻、重中。迷重为轻，如人作非、畜杀，有主作非、畜盗等，皆缘罪境，定有第三句，故同五句。覆重者，即覆粗戒。律出四句，今约罪缘，入五句中。谓覆藏初、二两篇粗罪，犯提；迷夷作提，迷残谓吉，覆则犯吉。此虽本迷，不妨结犯。律中不出，谓一向无罪而覆藏者。
若犯不犯相形，则四、则五。谓前后俱迷，非缘罪境。即定四句，除第三位。如处分想、无主想等。迷虽是定，而缘罪境，即定五句，如非道想、非人想、减五想等。
犯不犯中。初标举。谓下，别释。初明定四。处分，律出五句，今望本迷无罪，故入四中。无主想者，律无此句。迷虽下，次明定五。此即总收轻、重二位。减五想者，此谓盗戒，若作无主，则是四句；若盗满五，迷为减五，亦随结犯，故入五句。如前，或将本四入五，如覆粗是；或以本五为四，如处分是。意显随义不定，不必依文。
四、互四五者。由是可学，生不可学迷，即互轻、重。
或从四以至五。如实无主，体唯四句；后转为主，即为五也。
四中，初文。从四至五者，即约前心本迷，后心转入罪境故。
若缘罪境，人非人想，即五句也。若本缘人，转想当杌，约从后心，则唯四句。前心谓人，偷兰罪者，属于方便想差所摄。
次科，亦合标云从五至四。谓本是心境相当，后转缘非罪境，故云转想。当杌，即人作杌木想。前心下，简前兰罪。
五、轻、重者。
如文次第。前疑重，后疑轻，以境是异，轻本境故。前想重，结本方便，心境相当故。后想轻，以正犯时，有心无境。
五中，初文。前释两疑，后释两想。制教同罪，心业重轻，故分两异。前疑重下，准钞应云：以本缘人，人境不舍，临杀有半缘人心故。后疑双阙，故轻。后二想中，有心无境者，阙本境也。
又就本境中，疑重想轻。以疑半心，不舍本境，故重；想则舍本从异，故轻。就后异境，想重疑轻。以想缘本，但是境差，故重；以疑减半，缘于异境，故轻。
次科。初、明本境二句。次、明异境二句。疑减半者，以疑犹豫，半涉是非，是于异境，复减半心，故轻于想。
此判轻重，据本重异轻为言。若本轻异重，例之即是。如杀非、畜，人为异境，可以例诸。
三中，初、立义。如下，显相。又如非道漏失，道为异境等，是也。
言不犯者。
先总解不犯相，有五：
一、作事无违说不犯，如痴、狂等；
二、说犯为不犯，如最初人，违略起非，无广可犯；
三、说不犯为不犯，如律一切无淫意，正念摄心故；
四、开前禁后说不犯，如怨逼想；
五、当戒别开说不犯，如文睡眠无觉故。
不犯中，初科。注列五种，疏以五意，从后倒释。初释后二，即是通缘；后释前三，即是别缘。第四即释不受乐句，开前谓许身合，禁后谓制心乐。
又开大位，难、别、通三。
次科，总举。难、别、通者，即上五开，大分三位：不乐、无意，命难故开；睡眠、不觉，当戒别开；最初、痴狂，诸篇通开。
初、言难者，命、梵二也。
梵行难者，夷、残二位也。恐犯此故，已下开之。余之三篇，有不开者，或是性恶，或由事重，或以重夺轻，故不开之。有开反前，可以例也。
释梵难中。夷、残二位，标行体也。已下开者，为护行也。余下，简辨所开有差别也。文列三句：初句简性戒，小妄毁两杀打饮用之类；下二句简遮。事重，如掘坏背别非残之类；以重夺轻者，如牙角针筒过量坐具等，虽事是轻，须加重制故。有开反前者，亦有三句：或是遮恶，如辄教尼同坐同行乘船等，遮讥过故；或事是轻，离衣夺衣余语二敷兜罗绵等；以轻遮重，共女宿藏衣、钵非时入聚等，为防淫盗故。
言命难者，恐被夺命，故不名犯。淫开境合，教制约心。盗虽无文，约义许有，既不损境，暂移后还，不作永意，何过之有？杀妄两戒，罪成无改，故并不开。
命难中。上二篇中，唯开淫戒。初、示难相。淫下，次简四戒。初、准文开淫；二、约义通盗；三、明不开杀妄。
二、别开者。诸戒中各有别相，故其开通，类例不一。如淫开睡，盗开亲等。
别开中。初、叙诸戒相别。即就别缘，各明开义，故不一也。如下，略举二戒。盗开亲者，谓亲厚意取。又如杀开瓦、石误著，妄开增慢、戏笑等。
三、通开者。如文最初者，约初作人，有略可犯，故言初也。未制戒者，举时节也。初犯无过，何等之时？未制广前，故不说犯。言痴狂者，以不忆识是比丘故。此通诸戒。
通开中。前释最初，开未制也。次释痴狂，开无心也。
就前别开。言睡眠者，开怨来逼，无所觉故。不受乐者，开前怨家将向前境，禁无染故。一切无有淫意者，开身造境，既无有心，亦无境故。
覆释中。三种，并约怨逼释之。言怨有二：如王、大臣、恶贼，持刀陵逼，是名强怨；若亲里、故二，爱染缠扰，名软怨。睡眠开者，强、软俱开。无乐无心，唯开强逼。虽无文判，准理合然。无心无境者，虽与境合，摄念当前，必无染著，故云无境。
不共住。
九、言不共住者，治摈名也。
九中，释文。云治摈名者，若犯夷重，灭摈永弃，故不共住。
佛言：有二共住：同一羯磨、同一说戒。不得于此二事中住，故名不共住也。
注解中，初列两同，后反释之。此律解中，但明法不同住，如十诵中，财、法两种，俱不同也。
释注中，初科。上二句点注文。同羯磨者，众法同也。同说戒者，自行同也。持奉无瑕，方应说戒故。此下，会释。本律二同，并据法说。法既加摈，义不同财。但无显文，故引十诵耳。
如多论中四解：一、既坏道法，无所任用，摈出众外，生天龙鬼神信敬心故；二、现佛法无爱无憎，清净者共住，不净者摈出众故；三、为息外道诽谤故；四、为持戒者得安乐住，增善根故，又肃将来欲犯戒者，生惭愧心，不犯恶故。
次科。论中四义，求佛摈意。初与四，并生善益，内外分之。二、表彰法胜。三、灭恶益，若不除恶，必遭外毁。
此戒是初，故繁解释。自此说文，多约略也。
显繁意中。上二句示当戒。下二句点后诸戒。
二、大盗戒。
二、明大盗戒。
盗戒。对不满五，故云大盗。
前就内色起贪，此就外财生染，并由贪惑缠缚，故犯形于次第。
叙次中。初、明约境分异。并下，次、明就心是同。故下，正显列次，谓境异须分，心同故并，内重外轻，故有前后。内色，即有情。形，谓相形比义。
就戒四意。
言制意者。资财形命之本，非此不济。人情保重，恋著处深。然出家之士，理须舍己所珍，以济于物。今反侵夺，以自拥己，自坏恼他，过中之甚。是以圣制，意在于此。
释，制意中三。初叙财境。然下，次显过状，又二：上明为道专崇两利，下明违行反成两损。舍己除贪，是自利；济物成用，即利他。己所珍者，谓内外两财。珍谓珍惜，物即群生。拥，犹积也。是下，三、结制意。
二、释戒名者。
问：盗、劫、偷窃、不与取等，无非损财，所以此戒标盗名者？
释名，问中。通列四名，以征别标之意。偷窃是一种。
答云：文不可具，且列一名。
初答可解。
有人言：据俗，大盗谓窃神器。今言盗者，对犯轻过，非此戒收，故言大盗。但世贼、盗，义通不别。
次答，初释名。前示俗名。窃神器者，谋篡国位也。老子注云：大宝之位，是天下神明之器。今下，次显今名。轻过，即盗四已下，止得兰、吉，不至夷重，故标大字。但下，遮妨。谓虽有多名，皆归盗义，故云义通不别。
有人言：非理损者，为盗；公白取者，为劫；畏主觉知，为偷；不与取者，明主不舍。
后释中，初文。非理取者，因利求利，侵亏于人。公白谓强力直夺。
然则偷之与劫，名局义乖。不与取者，虽是名通，然于义中，有非盗滥。何者是耶？四句分之：初、与取不是盗；二、与取而是盗，如俭分食，错得二饼等；三、不与取是盗；四、不与取非盗，如亲友意、暂用等。是以众名，俱不标戒。若举盗者，名通彼此，损盗义尽，又无非盗之滥，故云盗也。
次科。初、简余三名。上二句明偷劫。名局，谓公私不同；义乖，谓两不相摄。下明不与取，名通义滥。四句中。初、三可解，故不显相。二约俭时，食有限量，错得不还，即成重盗。若下，正显今名。言名通者，反前偷劫也。由此盗名，该彼偷劫，故云通彼此也。言无滥者，反上不与取也。
戒者，能治之行。能所通举，故云盗戒。
释戒中。盗是所观之境，治谓能观之智。境、智相合，思修业成，故名为行。
三、具缘成犯者。此戒五缘。
初、是人物。以盗余趣，不成重故。
具缘中，初缘。虽通三宝，至于结重，多从主掌。是以初缘，通云人物，对简非、畜，如后自分。
物虽人主，及至盗损，还须人想。若生余想，疑谓别境，则是轻犯，非此戒收。是以第二作人物想。
二中，初句蹑前。及下，叙缘。文明疑想，即境想中二、三两句。
问：想、知二心，有差别不？
答：有同、异也。了境无疑曰知，当境意谓为想。俱能了境，想与知同。然知唯了境，想通迷悟，故与知异。若以此心，知是人物，于下阙缘，转想不便，谓实达境，非迷忘故。若谓人物想，即顺阙缘，不乖律文境想互义。
问中。或有立云知是人物，故问决之。答中。初、答知想差别，上句通标；了下，分示；俱下，显同异。若下，次、明立缘是非。前叙立知有滥，意谓若具缘中标云知者，则人谓后阙缘中，转想皆是明了之心，故不可立。若下，次明立想顺教，以律但有想差，不言知故。互即差也。
想虽当境，若盗轻物，不成重罪。故次第三，明是重物。
财虽满五，若无盗心，本自无咎。故次第四，明有盗心。
心虽起盗，财未离处，损主未就，属己不显，亦未成重。故次第五，明举离处。
余三，可解。
总五为三：初、三是境；二、四是心；五心境合。
问：前后诸戒，缘具方便。今此盗缘，无方便者？
答：损财明盗，便成重罪。有盗成重，不假方便，恐涉滥故。纵有方便，亦俱不明，但知未离已前，并方便摄。
初问，可见。若准事钞，须具六缘，五、兴方便。今此除之，故发是问。答中。初示成犯齐限。有下，次明避滥不出。如互用三宝，烧埋坏色，寄借抵拒之类，但使亏损，即成盗业，不必方便。然非一向都无，故云纵有不明等。
问：经、论明盗，缘虽多少，皆无重物者何？
答：彼为成业，受苦招生，故无轻重。如牛齝比丘，但损一粟，五百生偿。今虽遇圣，口犹是牛。律明持犯，盗轻，开悔得住；盗五，制重摈出。故使法律轨仪，其相在此。
次问中。经、论，即通指化教。缘多少者，谓所盗之物，多少不定，不约满五以定犯相。欲彰教意，故问示之。答中有二。初示化教，但论心业，故不简境。如下，引缘以示。梵云憍梵波提，此云牛齝，亦云牛迹。智论云：昔作比丘，摘他一穗谷，观其生熟。五百生作牛偿力。今遇佛出家得道，口有牛齝，足有牛蹄之相。律下，次、明制教。须分重、轻，由有忏摈、开制不同，故须轨定。化教不尔，所以不分。
四、阙缘者。
其相甚易。列句辨犯，讲者通诵。世相无几，时节可惜，故不出也。如其不解，试为略举。
阙缘中。反具成阙，故云甚易。学者皆能，故云通诵。世下，示不广所以。如下，生下所出。无几，谓非久也。时可惜者，恐虚度也。
若阙初境，得三偷兰。初、非人物，替人物处，作人想取。二、畜生物。三、无主物。俱作人想，望本人物不得，境差方便，兰。后之三物，本自无心，则非罪也。如前义门，可以通之。此据小漫，人物并取为言。若据克心，王物替张，亦同前判，阙境还立。如此识相，举一千从，可谓达持犯者。
初缘中二。前约小漫，以大漫随犯，故非所论。上二句总标。初下，别示。三种异境替人物处，而非本境，故名阙境。俱下，示犯。如下，指广，即境差方便中。此下，次明克心，蹑前以示。同前判者，张物不得，境差方便，兰；王物无心，则无所犯。对上小漫，人趣无阙，故云还立。如下，结叹。
阙第二缘，据小漫者，九句偷兰。谓转想、疑心、双阙各三，故有九也。亦不劳出。恐未达者，聊试举之。
阙第二中。即阙人想。想、疑，境定心差。双阙，心、境俱差。用此三种，各历三境，故成九句。亦下，示意同前。
言转想者。
初须人想，可得同境。临欲取时，乃作非人物想。据后心时，俱得吉罗。然律但结前心之罪，盗人方便。故云：人物非人物想取，偷兰。此句既尔，诸句诸戒，例同此解，后不言也。
转想三中，初句又三。初明心转。须人想者，示本想也。心境相当，故云同也。临欲等者，明后心也。据下，次辨罪相。此下，三、例通。诸句，即下八句。诸戒，指杀、妄等。若据杀戒，亦列句数，但不叙前后心想结罪之义，故云不言耳。
二、人物畜生物想。
三、人物无主物想，罪或有、无。若先知人物，后作无主想，则有前心罪。若本作无主，无心故无罪也。
三、无主想。罪有、无者，即约转想、本迷为言。今此正明转想，旁示本迷。
二、明疑心者。初是人物，对境生疑。为人、非人物？为人、畜生物？为人、无主物？
三、明双阙者。初、盗人物。非人物替，阙境缘也。就非人物，复生疑心。为人物？为非人物？阙心缘也。二、畜物来替。为人为畜耶？三、无主物替。为主无主耶？并例准知。如此处解，余戒不释。
疑及双阙，同是疑心。但前疑据境定，双阙约境转耳。作图示之。
阙第三缘。重物作轻想，结前方便兰。
阙第三中。如取满五，意谓不满。
阙第四缘。有盗无盗心。前心，吉罗。本无，非罪。
四中有二。初约先有后无。前心吉者，远方便也。下句，次约始终无心。如开缘中，粪扫、亲厚等取也。
由前具缘，不列方便，故此阙中，须分二种：当知先有后无，即阙方便；始终无者，正是阙心。
问：前心犯吉，那云阙心？
答：望未动身，犹非盗等，故名阙心。
若尔，至次方便，转入无心，名阙心否？
答：身色才动，盗业已彰，但物未离，未成根本。是以拥住次、近，并名阙第五耳。
问：前心后转，与阙想何异？
答：阙想有心，此据无心。又前约动身后转，此约初心即转。如是思之。
阙第五缘。未离处，轻、重二兰，随相分别。
五中。二兰，未与物交，次方便也；相交未离，近方便也。或次、或近，有阻不成，拥在方便。次、近不定，故令随分。
佛在罗阅城。有檀尼迦，在闲静处草屋坐禅，为人持去，乃作全成瓦屋，佛令打破。便诈宣王教，取彼要材，为王臣、人民诃责无使入村，勿复安止。比丘以过白佛，因斯如上制戒。
就戒缘中。初、明盗缘；二、为王臣下，诃犯之相。缘中又二：初、作瓦屋打破，盗戒远缘；二、便诈宣教下，正是所犯。
就远缘中。明静居坐禅者，欲显盗相动心，禅行尚尔，况余滞境，其过弥繁。世俗常言：顾雍拜万户封，家人不知；葛亮受三郡赏，库无石贮。斯岂道耶？知足若此，可以自励。
戒缘中，远缘分二。初示托缘之意。滞境，谓贪吝之人。世下，引俗诫道。顾雍，吴志云：吴郡人。孙权为王，累迁官，至尚书令，封阳遂乡侯。还家，而家人不知，后闻乃惊。此谓轻其势禄也。葛亮，姓诸葛。蜀志云：琅琊阳都人。事蜀先主。后收江南，以亮督零陵、桂阳、长沙三郡，家无一石之粮。此谓轻其财利也。
问：瓦舍打破，不犯罪耶？
答：如见论解：以损命、妨道，恶法相学，故敕打破，无损财咎。
问答中。佛令阿难打破瓦屋，恐疑损财，有所犯故。答中，引论出彼三过，示其可打，复禀佛敕，明非自为。
就犯相中。言要材者，僧祇云取飞梯二枚。故取重财，早觉急制，为开教主，岂是凡耶？故彼律明后得无学，说自庆颂：欲得寂灭乐，当习沙门法。止则支身命，如蛇鼠入穴。又云：衣食系身命，精粗随众得。余注可解。
次科僧祇。初释要财。飞梯，亦曰云梯，即相战攻城之具，是国家要用之物，故云要财。瓶沙王木坊中有五枚，故言取二。
故下，出故盗之意。檀尼已证初果，故云非凡。此彰起教，非实行故。
故彼下，引证。亦即僧祇，彼云达贰伽耶即作念言：我作第一房，上座次受，驱我令出。第二、第三亦驱我出。后续作，烧成瓦屋，世尊复敕令坏。及取王材作舍，复见呵责。徒自辛苦，用多事为？自今已后，止此苦事，依随僧众，苦乐任时。便习无事，昼夜精进，专修道业，得诸禅定，成就道果，遂说三偈以自庆。
初偈如疏引。初句标所期道果。寂灭，即是涅槃。脱三界苦，故云乐也。次句示修因。因即是行，行依于教，即三学、八正，是沙门法。此上二句，三偈并同，各下二句有别，并是成道之缘。初即少欲行，上句法说，下句喻显。多欲多恼，损害形命，少欲无事，资养安适。蛇鼠入穴，相似法故。支，持也。即经云多求利故苦恼亦多，少欲之人无求无欲，则无此患是也。第二下半明随缘行。身名有待，必假资缘，非别所怀，系命而已，随得随受，不择美恶。即经云于好于恶勿生增减，趣得支身以除饥渴是也。第三下半明知足行。偈云一切知止足，专修涅槃道。上句谓随于四事，受用有余。下句谓心存圣道，更无余务。
此之三偈，即是颂前长行。初偈颂前止此苦事，次偈颂前依随众僧，后偈颂前专修道业。又此三偈，上二句并灭道二谛，各下二句总明苦集二谛。初是多欲苦，二即多食苦，三即无厌足苦。三行对治，如上所释，即知苦断集，修道证灭。尊者道成无学，说此自庆，以示未悟。故云欲得等。
就戒本中。约文求相，事在弘演。诸律明盗，其相极多，后学未周，何由总括？然余所撰事钞，随戒释相，文亦具矣。恐本未见，故略解之。然则盗相难分，要知足者，可有评判。自余随境，何由通晓？
戒本中，叙意为四。初推讲演，诸下，叙相繁。未周谓未能遍览诸部律、论也。然余下，指广生起。然则下，示难劝学。随境，谓随逐尘缘者。
若比丘。
就戒句中，文分为六。初句能犯人。在村若静，明盗物处。不与者下，明其心业。王臣已下，为俗法诃。上三明其盗本，不通诸戒。下二罪摈，如上解也。
在村落。
言村、静处者，遮恶比丘心，出罪网也。彼生疑意，村中有主，摄护是强，静处起盗，可亦制罪？故今张网纲维，广布罪目。但是有主，以我心盗，非理义立，何得无愆？故列空、有二处，用收罪人。
总释二处中，初科。上三句牒文略示。避制造过，即恶比丘心。戒标二处，即出罪网。彼下，委释。初叙恶比丘心，故今下，释出罪网。纲、维，并网上绳。故列下，结显。空即闲静处，有即村落。
村有四种，假以事明，必过于此，理亦通摄。据文约相，五种围之。对五不周，则有十种。余者不出，例此二缘。
释村中。初、示义通。但取有物周围，不必此四，故云必过等。如僧祇渠、沟、堑等围，皆名聚落。据下，点文相。言五种者：一、垣，二、墙，三、栅，四、篱，五、屋。此五相中，或容余物间接，皆名不周，则又为五。注中第三，且据墙有篱间，余者准知。或可五物，二对参间，自有十种：一、垣墙；二、垣栅；三、垣篱；四、垣屋；五、墙栅；六、墙篱；七、墙屋；八、栅篱；九、栅屋；十、篱屋。余下，指例。言不出者，即渠、堑等。二缘，谓周、不周也。
若闲静处。
言闲静处者，注解村外也。就文明处，通村内、外者。总举盗相之缘位也。
释静中。村外者，谓齐聚落行来处已外兰若地也。
就分为三。初、十三种，明物处差别；次、取寄信物下，八种，明物体差别；若同财业下五种，明契要差别。此之三位，随盗财物，皆据有主，以入盗科；若无主者，则不名犯。今总明主，后就文消。
别释中。总分为二。前分三位。今下，次列二科。
计主物者。于物自在，集散皆得，故曰主也。大约以分，不出三位。初、明三宝；二、盗别人；三、明非畜。
明主，总举中。初、示主义。集谓聚积，散谓费用。大下，分主相。
初明三宝。
谓知事者，掌用此物，罪福大深。如大集中，非圣非净，何能监护，无有疮疣？
三宝中，初科。上三句叙罪、福。二皆深者，由境胜故。如下，准教简人。彼经云：僧物难掌，佛、法无主，我听二种人掌三宝物。一者阿罗汉，二者须陀洹。复有二种：一、能净持戒，识知业报；二、畏后世业，有诸惭愧，及以悔心。如是二人，自无疮疣。
初、盗三宝。
总而为言，有守护者，随盗满五，皆是极重。佛物无护，如鼻奈耶断施主故。余广如钞。
次文两判。初望护主，佛下，二、断施福，并犯夷重。鼻奈耶云：若盗佛塔、声闻塔等幡盖，皆望断施主福边，得弃捐不受。若准钞中佛无我所，例非人结兰，今文不出，故指如彼。
言佛物中，有四差别。
初、佛受用物者。如堂宇、衣服，及以金石、泥土，曾为佛像之所受用者，不得差互，常拟供养，生世大福。故律云：若是佛园、坐具等者，一切天、人供养，同塔事故。所以不许者，莫不即体法身之相，表处是深，不得轻故。
佛物中，初科分三。初示物相。故下，引律证。所下，征所以。法身无相，随物以彰，故此诸物，即法身体。
二、属佛物。所以得转者，由本施主，通拟佛用，故得货易。不同前者，曾为胜相，故唯一定也。
二中。初标示，即钱、宝、人、畜等物。所下，明开转所以。不下，对前简异。
三、供养物。以幡、华等，得货易者，事同属佛，可以义求。
三中，物别转易同上。
四、献佛物者。开侍卫者用之，义同佛家之所摄故。如萨婆多：有施法者，法师说法、诵经者，亦取分故。余广如钞。
四中。初标示。物即饮食、果实等。次明用与。初判属侍人。今时掌佛庙人，义通道俗。善见云：佛前献饭，侍佛比丘食之，白衣侍佛亦得食之。如下，引例。论云：若施法者，分作二分。一分与经法，一分与诵经、说法人。谓彼虽施法，而人获分，例今侍佛，得食无疑。
古记问云：若用常住僧食供佛，通彼用否？
答：法苑云：后还入常住。
言盗法物，亦有其四。
一、法所受用者。谓纸、素、竹、木上书经像，或箱、函、器、幞曾经盛贮，克定永施，不许改转。此则一定，敬同圣教。皆是灭理之所依持，故有损益，并望涅槃，而生罪福。
法物中，初文。前出物体。皆下，示所以。纸、素、函、器，止是世物，但望所诠，至真无价故。
有人无识，烧毁破经，我今火净，谓言得福。此妄思度。半偈舍身，著在明典；两字除惑，亦列正经。何得焚除，失事在福也。
次科。前出谬见。此下，次据文斥。上引半偈舍身者，一、彰如来求法之勤，二、示如来重法，三、显正法难闻。下引经证，两字除惑，显佛法功深，举少况多，其过弥甚。倘畏来苦，勿逐魔徒。二缘并出涅槃经。彼云佛告迦叶菩萨言：过去之世佛日未出，我于尔时，住于雪山，唯食诸果。食已，系心思惟坐禅。经无数岁，不闻如来大乘经名。修是苦行时，释提桓因，自变其身作罗刹像，下至雪山，宣过去佛所说半偈云：诸行无常，是生灭法。乃至闻此半偈，心生惊疑：汝今幸可说竟此偈？罗刹答言：今我实为饥苦所逼，实不能说。我即问言：汝食何物？罗刹言：惟人暖肉，其所饮者，唯人热血。我复语言：且说半偈。我闻偈已，当以此身，奉施供养。罗刹即说半偈云：生灭灭已，寂灭为乐。菩萨遍于石、壁、树、道，书写此偈已，即上高树，投身树下。身未至地，虚空之中，出种种声，乃至阿迦尼吒。尔时罗刹，还复帝释形，即于空中，接取菩萨，安置平地云云。又经云善男子！若复有人，不知如来甚深境界，乃至轮转生死，增长诸结，多受苦恼。若有能知如来常住，无有变易。或闻常住二字，若一经耳，即生天上。后解脱时，乃能证知如来常住无变易等。言事在福者，如施主作桥、井等事。随在福生，缘坏则失，名事在无作。今烧故经，其事亦尔。
余之三相，可以准前。
指余三中。前二转易，后与侍人，并同前判。
就僧物中，则有四别。
僧物中。前二属处永定，通名常住。但前无分义，后是可分，故加常住十方以简之。后二俱是即施，通名现前。但前局当处，后通内外，故加现前十方以别之。
一、常住常住物。如堂宇、田园、人、畜、米面。属处已定，不可分割。必欲惠给余寺，羯磨和与。若直送者，是名盗损。或有主掌自盗，不望十方不满，随取计五，便与极重。如僧祇中，纵集得僧，亦不可分故。
初中分四。初出物体。属下，示名义。或下，明结犯。余盗望主，此义易知，故文但出主自盗耳。如下，引证。
二、十方常住物。如饭饼等，现熟之食。本拟十方闻声同饭。有盗此食，望护结重，望僧结轻，以僧分业，无满五故。
二中。初列物体。本下，示别名。通名同上，故不重出。有下，明犯相有二。望主重者，谓余人盗。望僧轻者，即犯偷兰，或主客同盗，或主自盗。
问：二种常住，并通十方，何以前不望僧，后望僧者？
寻文可通。
问：声钟告集，是僧皆饭。未知他寺奴、畜得否？
答：不合也。僧具六和，随处皆是。人、畜别属，义非通使，使既是局，食亦如之。
问中，意谓他寺奴畜，彼此通僧，应得食故。答中。初句判定。僧下，释所以。初示僧通之义。人下，明奴畜不通。钞云：行至外寺，私有人畜，用僧物犯重。以施主拟供当处僧，不供别类，非福田故。僧家人畜，犯吉。
三、现前现前物。如今诸俗，以供养僧，无问衣、药、房、具，并同现前僧也。如中含，施招提僧房，所谓别房施是也。又如经中僧鬘物者，此梵本音。据唐言之，对面物也，即是现前对面之施耳。钞引昔解谓花果者，随字显相，乖其事义也。
三中。初示名体。如下，引证，中阿含经：阿难受别房，用施招提僧。所谓别房施即翻名也，谓以别房施现前僧。又如经者即涅槃文。初翻名显相。钞下，点示昔非。谓事钞中误用昔解。彼云房宇是招提物，华果是僧鬘物，即取华果结鬘之义，故云随字显相。华梵不辨，即是乖事义也。
四、十方现前物。如僧得施，及五众亡物。以此物施，通拟十方，有僧皆得，故此福分，广大无边。及论立法，不可尽集。制作通法，用约十方，随现集者，皆有其分，故曰也。若未羯磨，盗者偷兰，以十方僧不满五故。若羯磨已而行盗者，随其轻重，据现结正。既定罪相，随务则多。讲至于此，引钞解也。
四中。初简物相。以下，示名义。制通法者，即白二羯磨。若下，定犯相。轻重两判，准善生经。初犯兰者，由未作法，人无限数，望十方结；后随轻重者，既作法已，人有数限，故随所盗，轻重两结。
二、盗人物。
就缘分三：初明掌护损失，后明被贼、盗相。
初中，妙同钞引。善见论中，若守护财物，谨慎不懈，而有盗者，私窃而取，或强逼取，皆望本主结者，以非护主能禁之限故也。若反此者，守物须偿，以本盗人欺守护故，是须还他。若不还，犯。
次、别人物，释中，初科。上句指广。彼约二主，分为七种：一、掌护损失主；二、寄附损失主；三、被盗物主；四、贼施比丘物主；五、收囚缚贼主；六、狂人施物主；七、守视人作主。并广如彼，须者寻之。下引善见，即彼初位。论中。初明守护谨慎。望本主者，有二义故：一、非能禁，二、无填偿。本主索偿，反成盗故。若下，次明慢藏。反上二义，故从守护。
二、被贼夺者，如钞所引，义张二位，谓现不现。结罪时，当随二主心绝已不。
若财主已绝，贼主得定，此不可夺，如律贼复夺贼。
二、财主虽定，贼主不定，此则可夺，以缘不具故。
三、财主迟疑，贼主已定，此不得夺，以缘成故，何问本主？
四、俱不定，此则收得，由心不定，业非通畅故也。
今以四句，可约判之。
次科，历句中。初总举。现不现者，即对面现前盗及不现前盗。二主谓财主、贼主。若下，别列。初后，二俱可解。次句以贼心犹豫，盗业未成，故云缘不具也。第三反之，故不得夺。
问：今有贼施，得取物不？
答：据理成也。以物非定属，随后作主。如似世钱，可定属也？随人随用，随处随定，随损随结，可例通之。
问中，恐疑共盗，故问释之。答中，初判定；以下，释所以；如下，举事例通。
三、就所盗，略举通收。情、非情道，并摄尽矣。如钞所引明了论解。恐不见钞，故又引之。
三中，标文。初总示，如下，生起。
如彼解云，盗义极多。且约六根，起非法行，若偷六大，亦犯重罪。
释中，初科。六根，即约能盗，以摄所盗。六大即括所盗以显能盗。故知盗境，该通无穷。
何以明之？如诸仙人，是胸行师。有人蛇螫，作仙人书，见者皆愈，然须价直。比丘被害，偷看，不问损与不损，看时即犯。以此例诸秘方要术，不许人传，偷见违恼，何啻在五？所谓眼盗。下根例之。如诵咒治病，欲学须直，比丘密听，计直犯重。偷嗅、尝、触，亦例此知。若要方术，病缘即差，得直方与，得直听写，比丘受学，心缘得差，不与价直，故犯重也。
六根中。初句征起，如下，列释。初委释眼根。胸行师，准论合云胸行蛇毒药师。螫，施亦反，谓虫行毒也。下下，例余五根。
次约六界。前地、水、火可知。如律中，有咒扇药涂，比丘偷摇，不与价直，是谓盗风。若起阁斜临，妨他起造，是名盗空。智者，识界也。人有伎俩，不空度他，得直方与，比丘方便，就他学得，不与价直，即盗识也。识不可盗，以无形故。但可从缘，盗其智用耳。
次六大中。大谓六皆广遍，界谓六相差别，体同名异，前后各标。就文，初略指前三。如律下，引释后三。初明盗风。若下，次明盗空。智下，后明盗识。伎俩谓艺能也。识不可盗者，谓不可盗去，但其机巧，为人所学，故云盗耳。
三、明非、畜物者。
如上立义已明，可寻钞中罪轻重也。
非、畜中。指上立义者，近指当戒具缘、缺缘，远指篇前境差方便。下指钞者，彼明盗非人物，有主，望主结夷；无主，望非人结兰；盗畜生物，古谓犯夷，今师准十诵、多论，但结吉罗。
文中。处者，总举，用收其相也。
初、地中者。恐人不了处之所在，故以相列，令知犯境，不得迷也。如律中解，即地中伏藏，有主守护，若盗此物，计五成重。今约律中，佛地、僧地，若有伏藏，随出随属佛僧二位，亦无还主及送与王，可如钞中捉宝戒说。
次物处。初释地中。初明列相所以。如下，引释。指如钞者，彼云：地上属王，不论地中。如给孤独，圣人亦取此物，故知无罪。
二、地上处者，如今道地所得物也。
三、言乘者，谓象、马等乘也。就此乘上，有财欲盗，离乘便重，即以乘为处也。若欲取财，无由得离，虽乘行百里、千里，但得偷兰，后离方重。若兼乘盗，心绝乘离即犯重罪。僧祇：盗四足者，驱向所期，足遍犯重；不随所向者，轻。本期不定，举遍即重；本主来逐，心未得者，轻也。
乘上。初示物。就下，辨盗。初明就乘盗物。若兼下，连乘俱盗，又二：初、正判；僧下，引类。
四、言担者，谓所有物，属于步担。义同前乘，可以两分。
担中。亦约担上盗物，及连担盗，判犯不同，故云两分。
五、言空者，明了论中，约有辨空，结罪如上。今律明空，谓有衣物、鸟等，从风所吹，有主之物，而加盗取。明离处者，即空异处，是名离处。故善见云：盗空中鸟，左翅过右翅，尾处至头，上下亦尔，俱得重罪。杖遮不随者，兰。十诵中，有主鸟衔重，无主鸟衔者兰。
空中。初标异。彼论约起阁侵他空处，故云约有辨空。今下，正释。初明空处。故下，引示。左翅过右，约横飞说；尾至头处，约直飞论；上下可解。以空无分齐，还约鸟之飞动，以明离处之相。十诵，彼具云：诸有主鸟衔是物去，比丘以偷夺是鸟物，波罗夷；若野鸟衔是物去，比丘偷心夺是鸟物，偷兰遮。此夺鸟物，望人结罪。亦应约空辨处，故此引之。
六、架上者，谓诸架、壁有财物也。若盗离者，即以为处。如十诵中：取衣不取架，持架将去不得重。后离架时，方得重。亦同上判，义相似也。故又出者，知无异也。
架中。初示处。若下，辨犯。亦下，指同。谓同前乘、担，离合两判。故下，显重意。知无异者，若不出相，不知同故。
七、言村者，谓托村为处。律中，初约盗物，后盗村体，或以机关攻击，强力水浇，言辞辩说，诳惑而取，皆重。
七中。初盗物者，律云若村中有金银等，若牵、挽取，初离得夷是也。盗村体者，即如所引。攻击、水浇，损坏也。强力者，律云依亲厚强力而盗取也。言词辨说者，诳诱取也。说，音税。
八、阿练若者，村外空地。二位同村，可知。
兰若，梵言，即翻空处。二位同村，即盗物及体，律云空处有金银等，又云若以方便，坏他空等，是也。
九、田处者，田有多种，百谷所生之处总名为田。律中两相，如上村解。十诵云：若为田故相言，得胜者重，不如者轻。若作异相，过分胜者重。僧房舍者亦尔。不言理之曲直。如尼言犯残中，但得述理，官占无犯，不许横言。今以义约，若后主想决，则应属己。若不定者，应非重科。
田中。初示名相。律下，引释。初本律言两相，亦即物、体。十诵相言，谓诣官词讼。得胜重者，谓非理而得。不如字误，彼作不胜。若作异相者，彼云：若不胜己，更作相，若所得地，乃至满五，得波罗夷。房舍准田以判，故云亦尔。不言下，决文不了，又二。初准例决。即约理之曲直，明犯、不犯。尼下，脱相字，即尼相言戒，开述理故。今下，次约义决。即就主心，定与不定，判犯轻重。纵是僧地，前主心决，夺亦成重。
十、处所者，或店肆作处，如是非一。亦有二位，如上列之。
十中。初示相。处所语通，故云非一。律云若家、若市肆、果园、菜园、庭前舍后，若复有余处等。亦下，判犯。盗物、盗体，二位同前，故略指之。
十一、船处者，亦有二科。船中盗物，即船为处。若盗船体，如僧祇中触船筏时，越；动时，偷兰；虽断绳未离者，兰；要断绳离处，方重。善生：流水中，解船离栓，即重。
十一，初总示。船下，别释。初明盗物。若下，明盗船。僧祇中，明因果、分齐、次第之相。善生离栓亦同。栓，山员反，桩也。
十二、盗水者，律中但明所损，不出分齐。如僧祇中，溉灌流水，或一宿直一文，乃至四五，比丘为于佛僧，复自为，盗坏彼渠，得越；水入田，兰；满五者，夷。摩得伽云：计陂塘工，过分而用，水满者结重。
十二，初示本宗通漫。律中但云盗水中金银、衣被、鱼鳖，及坏他水处等。如下，引他部显相。僧祇，前明主者计价，下明比丘盗损。为佛者，他缘亦犯也。渠即水沟。伽论二义判犯：一、计塘工；二、用过分。
十三、私度关塞者。
如律，比丘无税，白衣应税，为彼过物，故制重。如十诵中：比丘应税，不税亦重。虽不为过，而示余道，以不被税，为他过物，故犯罪也。如多论中，持国禁物出界，入死罪，故言重者，但违王教，故得吉罗。萨遮经云：不输王课，非盗也。又僧祇云：一切出家人不税。若卖买人，应税也。
十三中，初科。本律比丘无税者，谓官不税比丘物，而为他过物也。十诵，初明自税，谓有国土，税比丘物。虽下，明为他免税。多论两断，论云：若国禁物出王界者，入死罪。若比丘持出，律师初言得重。后云不入重，但有违王教，吉。据此，纵令官税比丘物，而故不税者，止得吉耳。此则决前十诵结重之文。下引经律，文据益显。萨遮尼犍子经云：何等不应税？世尊弟子、比丘、比丘尼、一切外道出家人物，是名不应税；若卖买者应输，是名税分齐。课，即税也。僧祇同上。
若官税比丘，方便自免者，非犯：一、本不共要，二、非理税我。故上文云比丘无税法也。若成犯者，贼来劫我，方便隐物，亦应犯重？然有白衣，官税其物，比丘为隐，如律科重。
次中。初明不税无犯，又三。初约义定。故下，指文据，即四分、多论等文。若下，引事反质。然下，次明为俗故犯。如律，即上四分。
次明物体。
初云取信物者。律中，持人物在右手，随离结重。若本左手持物，盗心不还，须舍盗心，方移右手，不舍而移，是名重盗。如是类之。又十诵云：若贷他物，抵言不贷，故妄，得提。如善见中：偷方便故吉罗。十云：若先用尽，后断当已，得重。先断当，后离处，方得夷。受他寄物亦尔。善见云：若负他债，比丘持去，无盗故无罪也。
次物体中。初信物者，谓人寄附之物。前引本律，就身为处，文约左右手，以明犯相。余身分亦然，故令准类，律云：头上移肩上，肩上移头上；左肩移右肩，右肩移左肩。下引诸部，初十诵明贷寄，前明抵拒犯提。善见结吉，示不同故。十下，次明犯重。先用尽者，谓己用过他所贷物。后断当者，谓主来求索，抵拒不还也。先断当者，谓贷物犹在，故约离处方犯。受寄亦尔者，抵拒断当，犯相并同。次引善见，谓负余人债，比丘辄尔为他持还，但不成盗，义应有罪。
二、取水者。律中，离地水器盛而盗，随满结重。僧祇：若以筒就孔中饮，满者重；若稍饮数止，咽咽偷兰。若器先塞，盗拔塞时，越；注入器中，兰；注满者，重；若注未满即悔，畏重，以倒本器中，偷兰。虽绳断未离处，离处未断绳，俱兰。酥、油、蜜等，例同。
二中。律约器盛者，文云：大小瓮及余种种水器，若香水，若药水，若取者，夷。僧祇，前明以筒盗饮。稍，即少也。若下，明持器盗取。虽下，约连器持去。下例酥、油，同上三判。
三、杨枝者，义同上相。律随有者，便随言之。
三中。同上者，亦为随盗满五成重，律云若一、若两，若众多，若一把、一担等。律下，通示律文列相之意，谓前后所出，随据有者为言，非止此数。
四、园果草木者，如上僧物中。钞中广引。
四中，初科。指上，即常住常住物。下又指钞，即盗戒中。彼引大集云盗僧物者，罪同五逆，随损一毫，则望十方凡圣一一结罪。又引方等云五逆四重我亦能救，盗僧物者我所不救等。彼又广引诸律，明用得否，检彼看之。
僧园果木，比丘多犯，以我寺中，不谓有犯。然立寺者，以盛无我之僧，随有施为，无非为解脱故。今不思此，取他众人所有之物，以为自保，此罪大也。如僧护、日藏分中，特可畏也，故须深思。
次科。初叙喜犯。然下，次彰业重。初明立寺之本。今下，次明盗取之情。如下，指教劝思。僧护经，彼因耶舍游海边，见五十余处地狱，多是侵盗僧物，现受苦报。日藏，具云大乘方等日藏经，佛对日藏菩萨说诸破戒受苦等事。钞云：别人得用僧薪草者，此要具戒清净应僧法者。若行少缺，得罪无量。
如僧祇中：僧地种果有功，听与一熟，乃至菜瓜，例与一剪。若于园中摇树，果落地，持去方重。若就园内食，满者结重。十诵：僧园树华，听供养佛。大木供僧，皮叶随比丘用。僧祇：院内树薪，供僧食用。若无定限。应取干者。
三中。僧祇，初明赏功。一熟，谓一番熟者与之。一剪，亦约一番采摘。若下，次明盗果。十诵，树华僧用、供佛，不成互用。皮叶及僧祇树薪，并开别人取用。准前明判，要须戒净。
五、无足者。律中，蛇、鱼为初，有主盗取故。僧祇云：若以龙蛇等，盗取犯重。若瞋骂言何以笼系，即开放者，越。五分：若坏杀具，无犯；不应尔。十诵、摩得伽中：坏网，慈心吉罗。
五中。律文先列蛇、鱼，续云及余无足众生，故云为初。僧祇。初明盗取。彼云无足者，所谓蛇蟒，或蛇师比丘盗取蛇或箧，满五皆重。今言龙者，疑是文误。若下，次明解放。下引律论，坏具皆轻，以非盗故。
六、二足者，盗人为初。
六中。人为初者，律云：人、非人、鸟，及余二足众生，有主者重。
约律，盗人令出家去，如上可知。既非仆隶，则非别属，虽违王教，如上多论。
盗出家中。初明成重。如上，即约有主结也。既下，拣轻。谓仆隶等，损主故重，余无所损，止可结吉，故指如论，即上度关等。善见亦云盗人无罪者，谓主人儿落度，父母所遣等，将去无罪是也。
义言：若他儿子贼夺将去，便损父母依报力用，属贼是强。不得教走，若自走来，则不负贼。故十诵中：贼捉弟子将去，师还夺取，犯重。贼未决想，无犯。弟子自偷身来者，不犯。如昔解云：师不得夺，身自得走者：父母感子力强，贼夺得重，已属贼是强，师弱夺贼，故重；儿报正体是强，贼得力用则弱，走是强报相逐，弱用随来，不犯。
夺贼中三。初以义判，前明贼夺成重。子是父母所依，假其力用，所损处重，故属贼强。不下，教比丘护盗。教走成重，以损贼故；自来无过，以非意故。故下，引证，可见。如下，引昔解。初牒前两判。父下，释出所以。初明师犯重意。儿下，次明自来无犯。儿报强者，自所有身，非他属故。贼得弱者，非所生亲，复非雇主故。强报相逐者，身随己意故。弱用随来者，贼无分故。
十诵云：见他奴婢，语言：辛苦！何不走去？如语吉罗，举一足兰，举二足重。若奴已叛，催令驶去，随语得重。或言此俭彼丰，奴即叛去，不教故不犯。或问丰乐，逐比丘去，即驱使者，逢难唤走，皆不犯也。
三中，四段。前二教走成重，后二不教无犯。初明诱引。若下，次明催去。驶，疾也。或言下，三、约比丘语彼。或问下，四、据彼问比丘。
七、四足、多足，律约畜论，亦可准上。
七中。律云象、马、牛、骆驼、驴、鹿、羊及余四足等。多足者，律云若蜂，若百足，及余多足等。并约有主成重，故令准上。
同财业者，谓违契要，故此引也。据此同财，其相多种。或资生同，如今师资同活等。取五即犯，不假半分，以彼同财，全欺负故。或同活生，共营财业。若生心盗，则须计分，满十方重，五是我分，五欺彼故。
同契差别中，初科。前示犯意。以同财业，本无有犯；但望违契，有成盗义，故云在此引也。律云：同事业得财物当共，以盗心取五若过，犯重。据下，辨犯相。初二句总标。或下，别释。初明资生同，谓彼此有财，无所简别，故取五即重。次明同活生者，谓共营生，得财各半，故取十成重。
言共要者。
二中。要即约也。
律举行盗，先要共分。如上律中弟子偷师衣，误得己衣，须分一半与共要者，以同要时，但云得衣，不问自他，皆分半故。
初科。上二句示犯，律云：共他作要，教言某时去，某时来，若穿墙取物，若道路劫取，若烧，从彼得财物来共分。如上律中，即前错误中僧祇文也。
如僧祇中：两教作者，自共制言：从今得衣，二人共分。一人得衣，便自念言后得不必及是，便解制云：从今各任相禄。先得衣者，半满结夷。又得衣咒愿已，言且置汝边，便解制，兰。又闻欲施，便解要，越。
有二粪扫衣者，要共觅衣，一得好衣解要，二得好衣草覆，三不覆解要。
如上犯罪，三阶列之。后二句中不得重者，由初立要入手共分，以不捉衣解要故轻。
次科。僧祇二节。初约受施违要，前明共制。两教，谓两人互教。一下，次明各解，有三。初、贪好故解，入己故重。相谓福相，禄即禄分。二、隐藏后解，兰。三、闻施先解，吉。此二并未入手故轻，如后所决。
有下，次明粪衣违要。初明共要。一下，明各解，又三。初、列句。次句下，略砖覆字。第三句上，略不取字。如下，示犯。初句重，次句兰，后句吉，故云如上。后下，出后二句犯轻所以。
善见云：期时共去，中前中后，今日明日，今年明年，相要不绝。相当者重，不如要者轻。
三中善见。上明作要，下示犯相。言相当者，论云时克相应，俱得罪。不如轻者，彼云：若不从教，教中前取，而中后取；教初夜取，而后夜取；教白月取，而黑月取；教此年取，而后年取：教者小罪，取者波罗夷。此据专克为言，若本通漫，不定时日，随违成重。
言伺侯者，规财便利，觇候处所，相期进不，得财必共故也。纵得不共，为候亦犯。
三中。初约共要犯。觇敕艳反，窥看也。律云我为往观彼村，若城邑，船渡山谷，人所居处等，于彼得物一切共，盗取成重等。纵下，次约受教犯。虽不共分，盗戒教他，能所同重，故云亦犯。
言守护者，为其掌录，所在追求，随得共之，故言此也。若先不要，但为守护，既不同心，义亦非犯。
四中。初明共盗犯。律云从外得财，我当守护，若所得物，一切共故。若下，次明不共非犯。
言逻道者，相望通塞，防虑外人，得财共之，故曰也。僧祇：二人共盗，一人守门，一人入取；解时俱越，牵时俱兰，离时俱夷。
五中。逻，郎佐反，游弈守路也。律中，或作看道。初示犯相。通谓无人为碍，塞则反之。律云我当看道，若有王者军来，若贼军来，长者军来，当相语告，若有所得，一切共是也。下引文证，同犯可知。必非同意，为守同上。
已上五种：前二则通盗者互违，后三但据共盗同别。
不与。
文言不与者，明主不舍，心任私之，成我盗也。
第三句，释文中。心任，谓己得自在；私之，谓不与他共。
他不舍也。若他物想、他所护想、有主想、非己物、非暂用、非同意故也。
注中。他物想者，非己物也。他护想者，非暂用也。有主想者，非同意也。物虽属主，同意破用，虽尽无过，故以此解，释成有主。
释注中。即用注文后三非句，配前三想，对之可见。
上虽约物明盗，然结正时，终须离处，因明十种。
离处中。以盗戒成犯，虽约离处，然其离相，不必物离，故以十门，括示差别。
一、文书成明离处者。如今持律，判亡僧物，重轻互断，下笔成犯。善见云：书地作字，一头时轻，两头时重。
二、言教立。善见云：口断多端，偷夏唱大。律中，言辞诳惑取是。
三、移标相者，善见：盗心取地，移标得一发，亦重。
四、堕筹，如律，随下犯。
五、异色，如律，坏本色故。
六、转齿，如十诵，摴蒲移棋子等。
七、离处非犯，如祇，驱牛马，心疑故非犯。
八、不离处明离处，如见，必得不疑，动即重也。
九、无离明离，律中，攻击破村，烧埋等。
十、杂明，如空中等相，广如钞引。
初中。凡判亡物，判重入轻夷，判轻归重兰。但取文成，不待物离。善见书地者，谓作契书，判断田地。一头轻者，是方便兰；两头重者，即究竟果。
二中。口断多端，谓强词巧辩，非理而断。偷夏唱大，如施十夏者物，贪心欲取，未满言满。律中，诳惑，即邪心劝诱。上之三相，并望发言，决得无疑，皆成夷重。
三中。标相，即今丈尺度量之物。一发重者，善见云地深无价故。
四中。如律·调部云：时有比丘，易他分物筹，佛言：举筹波罗夷。又有比丘，盗他分物筹，佛言：直五钱波罗夷。
五中。并指调部文云：若破若烧若埋若坏色，佛言皆波罗夷。
六中。转，谓翻转。齿，即骰子、棋子，多用牙骨为之。摴蒲，即赌博之名。今谓先曾约物，而盗翻彼采，或转己负为胜，或转他胜为负，亏他满五，皆重。
七中。如祇，即僧祇，如前乘中具引。
八中。如见，即善见，彼云空静处盗，决得无疑。如掷杖空中，必无不下。故动即成重。
九中。攻击，如上盗村体。烧埋等，如五中引。
十杂明者，示不尽故。下指钞者，彼云如空中吹物，盗鸟，曲弋，断流水注等，即上物处中已明。
盗心取。
文言盗心取者，明心应境也。欲明行盗，心业须具，必兼两缘，以成一盗。故注解云贼心取也。
盗心中，释文。初标示总意。应，犹称也。上云不与是境，此句即心。欲下，出立句所以。两缘，即心、境。
贼心取也。有五种：黑暗心、邪心、曲戾心、恐怯心、常有盗他心。又五种取：决定取、恐怯取、寄物取、见便取、倚托取。或依亲友强力，若以言辞辩说，诳惑而取者是。
律中具出二五盗心。
初云黑暗心者，谓痴心也。愚于教行，不肯修学，故于盗境，生可学迷，律云随作结根本是也。即如上引知事比丘，互用佛僧物，随满犯重也。
言邪心者，谓邪命也。贪心规度，为财说法。即是以利求利，恶求多求。外现清白，内实邪浊。故五分云：谄心取财，是盗也。
言曲戾心者，即瞋心也。与少嫌恨，现相索多，或示威怒相是也。
言恐怯者，谓迫喝也。或说地狱恶报，或说王官势力而得财者。如摩得伽云强夺取是也。
言常有盗心者，恒怀规夺，得物乃休也。
五种心中，初文又二。初通示心相。引律随作犯者，则知此心通犯诸戒。又云更增无知罪，则不学无知，亦同此耳。即下，别指盗业。即前三宝境中已明。
二中，初示名。邪命，谓邪求养命。贪下，列相。规谓希求，度即筹虑。规度说法，事同治生贩易，故云即是等也。故下，引证。
三中，初释名。曲谓非理，戾即忿怒。与下，示相。嫌恨约内心。威怒约色相。
四中，示名。迫，谓以事逼切。喝，谓说时作其大声，或可作遏，谓抑遏也。或下，显相。说地狱，谓滥托圣法。王官，谓倚恃豪势。如下，引证。
第五，可解。
又变此心云五种取者，取是其业，对境行事也。
次释五取，标简中。前五约心，不出三毒。若就通说，莫非希物，五并贪心。若约别论，如文乃异：初二及四，并是痴心，三即瞋心，五是贪心。又前五种，外相非盗，故约心论；后之五种，内外俱盗，故从外事。
言决定取者，心虑已定，必得如期，故曰也。
言恐怯取者，示身口相，令生怖畏，故取彼财，如十诵中轻慢、抵突而取他物是也。
言寄物取者，或全抵债，或以少还他，是也。
言见便取者，伺他慢藏，阳作阴伏之类也。
言倚托取者，或假名闻威德，或恃亲友形胜也。
第二引十诵文。轻慢，谓倨傲；抵突，谓触犯。四中，慢藏，谓不勤收举；阳作，谓诈作余事；阴伏，即潜藏他物。五中二相，假名德，则通自他；恃亲友，则唯在于他。形胜，谓位貌过人者，如王、臣、贵族等。
余注云或依亲友下，律中，随诸相下，皆引此言。当今季世，多弊斯犯，故圣制有以也。文相易耳。
余相中。初示律文。律列物处，十三种别，一一处后，皆出此二相。当下，显制意。弊，犹滞也。下句点文，以其事显，不劳释故。
随不与取法。
文言随不与取法者，结罪分齐，释成重相也。不与取者，犯名也。法者，盗刑也。满五便入死位，故是法摄。谓比丘行盗，准此以判，故言随也。
三中，释文。初总示，不下，牒释。初释不与取，次释法义，谓下，释随义。准此判者，即准国家满五入死之法。
以王立法若取五钱，若值五钱物，罪应至死，佛随王法，盗满制重也。
注中。依王法故，制有此位。取五钱者，即钱体也。直五钱者，财准钱法也。犹如唐律，随有犯者，皆约绢估，以从尺寸，方定刑名也。注云盗五死罪，准此行盗，驱摈不别，事同死也。
注中，初科又三。初释王法。此位，即盗戒。取下，次释满五。财即总于众物。唐律，如下自引，今时俗律，亦约绢估。驱摈同死者，道俗制别，片相似故。
如多论问：盗何等钱，而成重罪？解有三种。初云：本依王舍国法，随彼用何等钱，准彼为限。二云：随国所用，有佛法处，即以为限。后云：佛依王法，盗五得死，依而结戒。今随有佛法处，依国断盗几物应死，即以为限。如上三释，论师以后义为正。
次科，引论中。以钱体多别，故问定之。初解依王舍者，以佛在彼国制此戒故。彼是大铜钱，一当十六，则盗小钱，须满八十。次解随国用者，无论物体，但满五数。后解不约多少，但随国死刑为准。论取后义，今依次解耳。
然五钱义，互释不同。判罪观缘缓急者，如母论、善见所说若约护行，草叶不取者是也。
取舍中，初科。上二句标诸说，不出论家三解。判下，示教意。初明判罪。母论中，一切戒，皆有缓急二缘。钞记具引。如盗戒乃至草木小叶，他物不得取等名急，若非他物想取名缓。善见如下引。若下，次明护行。母论、善见、四分·条部，并有此文。
今诸持律，多依十诵。故彼文云：古大钱者，大铜钱也。据今小钱，即八十文。
次科。依十诵者，即取多论初解。
如多论中，盗相通滥。初释本钱，何由可晓？后解随国，现断入死，言亦泛滥，难可依承。如此唐律，强盗满尺，则是极刑。窃盗五十匹，罪至役流，纵多盗者，不加至死。论令准此，则刑无死名。比丘多窃，少有强者。纵有强夺计尺死刑，盗五十匹，又非死例。准俗制道，盗相叵论，如僧祇云王无定法，断盗不定。
三中。初二句通示，初下，别释。前破初解。但传闻彼钱，时赊处隔，莫知体相，故云何由晓也。后下，次斥第三解。初斥其通滥。如下，次引俗例。强盗如劫夺。窃盗即密取。极刑即死罪。叵，犹不可。如下，后引文证，明不可依。
若依四分，但云五钱。钱则八种，并同一制。可如多论中间一解，随国用钱，准五为限，则诤论自息也。
四中。初示本宗有准。八种：谓金、银、铜、铁、白镴、木、皮、胡胶。可下，次取多论会同。
就断盗相，结罪分齐，六门分之。善见云：于戒律中，宜应从急。又观五事：处、时、新、故等。
断盗中，初科。善见宜从急者，谓护行也。观五事者，谓判罪观缘也。五事，文略随身用。处、时如下引。新、故者，彼云有物新贵后贱。如新铁钵，完净无穿则贵，后穿破便贱。随身用物者，如刀斧，初贵后贱，若偷他斧，应问主几直买等。如钞记备引。
初、钱有贵贱时。如十诵，钱贵，盗一入重；贱时，百千入轻。
二、贵贱处者。如律，贵处盗物，贱处卖，还依本处定价。
三、善见云：贵时盗，贱时卖，定罪还依本时。如上三门，唐律明相亦同也。
四、取多非重，不得而重者。如伽论云：数取四钱，数作断意，乃至五千，不犯重也。又如四分，烧、埋、坏色，或教他不为己，亦犯重故。
五、不满五结重，过五但轻者。如律，众多人遣一人盗五钱，多人共分，随本一分，满五通犯。如十诵中，盗众多人未分物，虽多而轻，谓亡比丘轻物也。
六、盗一人一钱重。如僧祇，五人各以一钱，同遣一人掌之，若盗望护主结是也。又如善见，欲识盗相。如师徒四人，相教互盗一人六钱，各得一夷一兰。此义应知。如师语三弟子曰：彼有六钱，大者取三，次小各取一，我自取一。乃至小弟子亦作此言：彼有六钱，和尚取三，同学各一，我自取一。教人满五夷，自偷不入教人业故，但兰。可以类知。
初时中。贵谓以一当多，贱则虽多成少。
二中。但明贵盗贱卖。贱盗贵卖，亦从本断。
第三。依本，亦同约处。如下，合同俗律。
四中。初双标，如下，引释。初释上句，又下，次释下句。
第五。初标二句，如下对句次释，可见。
六中。初标句，如下，引释。僧祇中，且从本主，以立句义，然望护主成重，自是盗五耳。善见中。初立义。如下，示相。四人互教，乃约异时为言。若一时中，止可一人为能教，三为所教。能教取一，即是盗一成重之义。自偷即自业相成，教人即假异缘克果。二业缘别，故不相入。
若为王、王大臣所捉，若杀，若缚，若驱出国，汝是贼，汝痴，汝无所知，是比丘波罗夷。
文中，若为王下，七相，治罚贼法，诃骂贼辞。
第四句，标中，点文可解。
所以列者？欲明盗损，道俗同弊，轻仁薄义，勿过于此。故列此相，用惩后犯。
显意中。初句征问。欲下，引释。初约诫后释。弊，恶也。皆有此恶，故云同弊。轻仁，谓无济惠之心。薄义，谓非义而取。惩，音澄，诫也。
又人解云：初篇四夷，余三自犯，无多过失。显盗是公白，尚盗王材，况余凡庶，而得免者？故举贵类贱，举难况易，意可见也。
次科，约彰过释。贵则无过国王，难则无过王物，故举其极，以况其余。
捉杀四相，轻重文乱。若欲纠正，应言捉、缚、驱、杀也。
牒释中，初科。以杀第二，治法不次，义须后列。纠，定也。
所言捉者，僧祇云：瓶沙王远祖治贼，但令旃陀罗拍头捉手，便自愧耻，永不行盗。所言缚者，世浊情浇，虽捉犹作，乃于多人之处，祖王使人以灰围之。及至父时，止故灰围，行驱出法。至瓶沙登位，七反驱出，还入为盗。乃截一指，愁悔无极。佛为王说过去为养千愚事。至阿阇世，乃行杀戮也。
释四相中，并引僧祇文。旃陀罗，此翻杀者。浇，薄也。灰围，即同缚也。及下，释第三。驱出，似今之配流。至下，释第四。七反者，彼云：时有一贼，七反驱出，还来劫杀村城。尔时有人，捉缚与王，乞令苦治，王令将截去小指。王寻生悔念言：夫为王者，爱念民物。何有人王，伤截人指？即往问佛。佛言：过去世时，有城名波罗奈，国名迦尸，王号名称。国民皆工巧伎，以自生活。若无伎术，及作贼者，皆付名愚痴。时有作贼，送至王所。王言：始有一愚，若满千数，用作大会，方苦治之。敕付大臣，令著无忧园，与五欲乐。后愚闻王赐乐，不久满千。臣即白王。王乃与食施宝。敕愚人言：汝等还家，供养父母，勤修家业，勿复作贼。尔时愚人，闻敕奉行。王即以位授太子，入山学仙人法。而说偈言：本求千愚人，作会谓难得。如何未几时，千数忽已满。恶法日夜增，大会于是止。欲离世恶人，宜时当出家。佛言：诸比丘，尔时国王，即瓶沙是。先世已来常畏罪报。今既为王，续亦畏罪，故生疑问佛也。准有五法。今既截指，合归后杀。
问：如戒缘中，若盗五钱，罪应死者，云何乃指其后杀耶？
答：满五合死，古法常然。王欲轻刑，减死从摈。如今此国，窃满绞刑，政缓刑宽，减从加役也。
问中。意谓既有四治，不合戒缘独指后一。答中。初二句释戒缘明死。王下，示文列四治。
余三骂辞，及后结罪，文相易解。
指余中。初句指当句。及下，指后二句。
比丘，如上。诸处得物，盗值五钱，若过五钱，波罗夷；方便，偷兰遮。若取减五钱，偷兰遮；不得者，突吉罗。教人盗取，彼若得物，俱波罗夷。若受教者自取异物，若异处取物，取者犯重，教者偷兰。若为取物，使无盗心，教者波罗夷，受使者不犯。若教人取物，谓遣盗取，受教者犯重，教者无犯。有主想，犯重；若疑，偷兰。无主物，有主想、疑，偷兰。比丘尼等四众，并如上戒。不犯者，与想取、己有想、粪扫想、暂取想、亲厚意想者是也。
就注辨相，犯不犯中，五众犯相，分文同上。下更不分，直随相释。
辨相中，初科。应先分二，即犯、不犯。犯中又二，即比丘及余众。比丘又二，初自作教他，有主下，境想相对。初中又二，前明自作，教下，后明教他。前中又二，初明成重，方便下，犯轻。如是对之。
初明自作轻重相。
自作中。重即注中满五究竟，轻谓方便减五等相。
就教人中，分二。初、心境相当同犯相。二、若受教取异物下，分二：初有二句，怀盗心同，物处有异，故重轻别；后有二句，取物是同，心有无异，故罪无罪别。
次释教人，分示中。初二句，即自取异物为一，异处取物为二。后二句，即从若为取物下，为他取物为一句，教人取物为一句。
就初受教自取异物者，主同物异也。后句，主异物同也。取离地时，专是所教，故重；能教乖境，故但结本方便。
释中，初科。前分句差别，取下，示犯重轻。
就后心有无中。初能教有心，所教无心。若得物时，须分半取，以本要期得物分故。后句所教有心，亦须分半。虽是我衣，以所教取时作他想故，盗缘成犯，何得不分？若不与者，贼复夺贼，义可见也。
次科，前释初句。注中，教字下脱者字。须分半者，即与所教。必能教者本无期心，不与无过。后句，亦分半者，此定须与，不与复成盗重。作他想者，以彼意谓为能教取故，虽误得己物，亦须分与。同上僧祇。
就境想中。律文具列轻重二位，今注略故，但举重者。
境想，标中。轻重二位者，律中盗戒，境想有二重：初满五有四句，如注所引；次减五四句亦同，但初句结兰，余三并吉。
计应五句。有主无主想所以不出者，滥故不明。滥相如何？若始终无心，则不可学迷，故非罪摄。若前后想转，据后非罪，前心有主偷兰。若云无罪，则滥转想；若云偷兰，又滥本迷。是以相与不出。后诸例尔，可以通镜。
次科，示所以中。初标句征意，滥下，约义申通。初句略示，滥相下委释。初重征，若下，示相。前列二心，结犯有无。若云下，次叙两滥，明不可出。下指例者，即境想中，凡四句者，皆同此故。
问：此由滥故，便隐没者，何为后戒得具五耶？
初难中。后戒，即律杀戒，具列五句，是亦有滥，理不当列。
答：罪有缘、非缘异故。以无主想，谓同粪扫，非生罪缘。人非人想，境虽重轻，同是制约，生罪缘故，所以有也。
答中。初通答。缘，谓前境是生犯缘。以下，别释。初释盗戒非缘，人下，释杀戒有缘。
问：若如此者，不处分、处分想，非生罪缘，何故具五？
次难中。处分缘法，后心无罪，而列五句者，则乖前义。
答：彼以事法俱可学故，虽有造作，有教可依，无容迷忘。纵迷非学，不结其罪。以事是难，容有大犯，故列第三。
答中。初叙可学无迷。事即过量，法即处分。由教听作，各有制度，故不容迷。纵下，次明不可学，不出所以。既有教法，迷心非易，故云事难。若从迷忘无罪，而除此句，容有滥托而犯根本，故云容大犯也。
问：若如此释，律中，地非地想，暮非暮想，亦迷非学，何故列之？
三难中。掘地日暮，并是对事，迷心无罪。止合四句，不应列五。
答：同以转想，结前心罪。如前境想互四五中说。
答中。言同以者，通前二房，并同此义。淫中已释，故指如前。
问：何名无主物？
答：如钞具引，读取通之。即善见中子恶父逐，后亡者是，如僧祇中若失物时，作舍心者，是无主物，如多论云取计满犯。
明无主中，初问。次答。上二句指广。彼引善见，文同下引。又引多论：二国中间，国破王走，后王未立，并名无主。即下，略示。善见可解，若论此方，属官为主。僧祇舍心，理应得取。下引多论，显己非主，然已属他，故计成犯。彼云若先心已舍，正使己物，亦不得取，计非他属，取亦无过。
就不犯中。
与想取者，实是他物，意谓与我，故非犯也。
言己有想者，实是他物，意谓己物，无他想故。
言粪扫想者，实是有主，意谓无主。开境想中，初有主想句也。
言暂取者，既非永用，暂取借故。开上主不舍中非暂取也。
言亲友意者，情若琴瑟，财有何别？古有食必兼人，衣亦通被，故衣从二人，食字亦尔，如亲情故。开上非情友也。如律七法，可为亲友：难作能作、难与能与、难忍能忍、密事相告、互相覆藏、遭苦不舍、贫贱不轻是也。
不犯中五，前三约心明开，后二就事明开。三中，境想初句者，即取前不与下三非，配此三开也。五中，初约世俗释。若琴瑟者，喻其调和，不相乖也。食兼人者，谓同食也。衣通被者，谓同服也。衣字从二人者，据篆体，本作，说文云：象覆二人之形。食字本从亼，从皀，说文云：从亼，象三合之形。皀，即谷香也。今取上三合之义，故云亦尔。如下，次引律解。顺此七法，方入开位。初三难事能为，四即切磋琢磨，五谓掩恶扬善，后二存始终。
不共住。
此戒人多潜犯，不谓重罪，但是粗心。钞、疏虽繁，犹恐未悟，可例此斟酌犯罪相也。故善见云：戒中宜从急护。此第二戒，事相难解，不得不曲碎解释。其义理分别，汝当善思。论文如此，临事可不勉耶？
结劝中。初叙数犯所以。钞下，指撰述劝修。故下，引论文勉学。前引论文，后二句指文以劝。
三、大杀戒。
第三，大杀戒。
经明性重，多以此戒为初。岂非身为业先，故杀业因首故也？言性重者，以性含轻重也，重则人道，轻则非、畜，约境分心，故罪阶三位。
释杀戒，明轻重中。初示经律不同，以彰过重。经明十业，并杀为初，菩萨梵网十重亦尔。
问：其意云何？
答：化教明于业行，业中身杀居先。又复杀恼乖慈，大士特须偏禁，淫无违恼，故列于后。制教不尔，为道而制，障道中深，勿过淫欲，小机自利，不虑违慈，故与前反，各有其致。
诸经皆尔，不可一指，是故文中但云经明。岂下，出意。三业之中，口、意二业，依身而成。身居其初，故云先也。又身三业中，杀为最重，如上所明。由此义故，经标在初，故云因首。次言下，转释重名。性名通含，对轻云重。心无轻重，随境分差，教依心制，故罪亦别。
今就人趣，四句分业：一、非恩养，非福田；二、是恩养，非福田；三、是福田，非恩养；四、亦福田，亦恩养。
分句释中。即对常人、父母、无学、及佛，以为四句。虽同人道，业道、制教、重轻、单复、因果并殊，故须标别，方无通滥。大约而分：前一唯凡，后二唯圣，第二父母，则通凡圣。广如后释。
先释初句。
言制戒意者。
以非父母，故非恩养；又非无学，故非福田。既非此二，则余人道。所以不许加害者，人趣报胜，善因所招，形心俱是受道之器。出家之士，理应四等为怀，慈济物命。今反内怀瞋忿，断彼相续，违慈恼他，损害道器，过中之甚，故圣偏禁。
初句制意中。初对句拣境，所以下，正示制意。又二，初明所害境胜。文中三义：初、是现报胜，二、谓宿因胜，三、堪受道。六道之中，唯人一道，有缘可化，故云道器。出家下，次明能杀过深。初明顺行。四等，即慈、悲、喜、舍，于物无偏，故四皆名等。今下，明违行。上二句明结业，次二句显情过。色心报命，堪贮圣道，喻若器焉。下二句示制教。
二、释戒名。
古人云：杀生戒者，无论人畜，约命是同。今言大杀，对后小害；大则重夷，小则轻堕，故名也。
释大杀中，初科。又二，初标古通滥，今下，明今列意。据标大杀，亦简非人，但文见广解，无别戒条，且对九十，拣异畜趣。
故善见云：生有二种，一者色生，二者无色生。色生可坏，无色生不可坏。然无色生，依于色生。色心相依行者，资禀成一假命。今以刀轮，坏彼色生，无色生者相与俱坏。使前不感后，后不赴前，断报相续，名之为杀。
次科为二。初引示。色无色者，即是五阴，四阴皆心，故言无色。色即凝滑，心谓业识，此二相依，乃成假命，故并名生。然下，正释。初释生义。上二句，明心依于色。色心下二句，六字为句读之，此显相依而成报命。今下，释坏义。以刀为轮，趣举杀具，如罽腻咤王，为千头鱼，剑轮绕身之类。
问：上言无色生不可坏，此云俱坏者？
答：心依于色，以色坏故，识无所依，故言俱坏。不妨心识实无坏也。
前即过去心色，既已断灭，故不感后；后谓未来心色，既不相续，故不赴前。
戒者，能治之行。能所通举，故曰杀戒。
释戒。同前。并以防过为戒，故举过相，揽成戒名。下皆同此，更不释也。
故涅槃云：众生佛性，住色阴中。若坏五阴，名曰杀生。若有杀生，即堕恶道。色有三种：过去现在，则不可杀，遮于未来，故名为杀。夫众生者，名出入息。断出入息，故名为杀。我等诸佛，亦随俗说，说名为杀。
引证中。彼经佛说佛性常住，不可断坏，故迦叶菩萨，乃举杀业以难，今疏但引佛答耳。但望坏五阴，而得名杀。亦由色阴灭故，余四随灭，是以下文，正明三色。过现不可杀者，过去已往，现色迁灭，念念不停，未灭则是未来，已灭还成过去，现色不立，故不可杀。遮未来者，断相续故。众生无实，揽阴以成，但有名字。然识依息，随息断续以分存亡，故名众生为出入息。第一义中，实无众生，逐阴求之，尚无生相，何况有杀？但随世谛，说为业道，非唯释迦，故云我等。经文三段：初引如来性品，证前二生俱坏；色下，次引梵行品，简上所坏何色；夫下，复引梵行品后段，明上断报相续。
第三，成犯缘，具有五种：
一、是人道，以余道非重罪故；二、作人想；三、有杀心；四、起方便；五、明命断。
成犯缘中。对下阙缘，辨释可解。
第四，阙缘义。
若阙初缘，小漫心起，但得三兰，以非人、畜、杌三境替故。大漫心起，但得一兰，三趣随犯，俱无差故。若对克心，加王异境来替张处，则有四句，可准上思。
阙缘中。初阙三别，即大小二漫及克心也。大漫一兰者，以三趣齐害，杌境来差，心期虽漫，望人从重，故得兰罪。必对杌木，起非畜想，理应得吉，非此所明，在文盖阙。此中结句，大漫一句，杌作人想。小漫三句：一、非人人想；二、畜生人想；三、杌木人想。克心中，但加一句王作张想，杀则同重，余三同前，故云四句。通前二漫，总有八句。
二、阙想缘。亦有大、小两漫，及一克心。
阙第二缘。初通举三位。一一位中，各有想疑、单双之别，如指略中。
且对克心生想有四句，一夷、三兰也。克心生疑有十句，一夷、九兰也，谓直疑有四，互疑有六，亦可准知也。
克心中。句法交乱，须作图相。三位不同。
克心双阙二缘四十句，如王境差心对有十，乃至杌木，例可解也。
通前三心，总五十四句：三夷，五十一兰。图中可见。但知前二心差境定，后一复加境差，故号双阙耳。
余大小漫，心境阙相，可以准知，事稀故不能具列。
指略中。小漫但除王人，则想有三句，疑但九句。双阙，除王境差，但存三境，亦各九句。总前三位，共有三十九句，大略同上图相。唯直疑中，各除第一句为异，又通改张字为人字读之，准前易见，不复重出。大漫三境通害，但有杌为异境，止有一十三句，复恐难晓，故须列示。
文中二意，故略：一、可准前；二、以事稀故。
三、阙杀心。或无罪，如开缘中。或得吉罗，如打下众，虽死无心。或得堕罪，如打全、破诸比丘等。或得功德，如看贫病，死而无赏。或得衣钵，如看富病，以劳赏故。或得偷兰，谓苦治人，过与病药，近死方便，但无杀心。
阙心中。六别，并以或字间之。初如戒本后注所列。二、三，打分大小。因打致死，故明无心。文言全、破，全即具戒，破即毁戒。四、五，看病分贫、富，此据如法看死，故非害心。六中，两相：苦治，即有过因罚而死；与病药，即不好心看，反令增病。
四、阙方便。由未起故，不制单心。或得吉罗，虽心缘杀，以未动身，寻悔故也。或得轻重二兰，如十诵中，病者多衣望死分得，或厌患懈怠不看致死，但结偷兰，以无方便故。
阙方便中三。初约无犯明阙。言未起者，未至重缘也。次约犯吉明阙。即约重缘远方便罪。三、约犯兰明阙。下引十诵以示犯相。望衣过轻，理得中兰，不看近杀，应犯上兰，故标云轻重也。无方便者，反有方便，即摄夷重。
阙第五缘。未断命，如上七方便，则具七兰。如十诵云：杀人未死，则狂发戒舍，但结偷兰。
阙命断中。指上七缘。下引十诵，略证初缘。
上明人趣。非人畜生，加害等同，但罪轻为别耳。
指例中。非畜二杀，并五缘犯，具阙同之。
第二，非福田是恩养。
初、制意者。人非化生，业寄胎报，揽彼遗分，用成己身，兼复鞠育，其恩深重。理应敬养，报恩植福。今反瞋忿，乃加逆害。违背恩养，过咎极深，故制逆罪，又增夷重。余非恩养，降阶非逆。
二非福是恩，制意中，初文。先叙合敬。若准俱舍，人通四生。今据多分，故云非化。遗分，谓精气也。上明二恩，一是成身，二即鞠养，备斯二种，故云深重。次明违反。初明加害，违下显过。言背恩者，反上二种。又增夷者，害人罪也。余下，简异。
问：今杀父母，为知得逆，为不知耶？
答：漫心无简。若对父母，心虽不知，以称本期，何无逆罪？如善见中，初有羺羊在于树下，后欲加害，心乃漫缘，随有父、人、鬼、畜来替羊处，以心漫故，亦结逆等。若对克心，不知无罪。故伽论云非父母想，若杀，得出家，不犯逆。
初问。由诸论中，所出各异，故问决之。答文。初约漫心成犯，谓不简亲疏，心通害故。若对下，次约克心不犯。各引文证，二段显然。论明戒障，故约出家明之。
问：父母出家，成罗汉道，若有杀者，为得几逆？
次问。亦由教中，单重不定，故须详审。
答：如十诵中，得一夷二逆。又涅槃云：一杀父王，二杀须陀洹，罪兼二重。以断父命，恩养福田，心怀二境，二俱损故。
初答中。先引经律。以下，次显重意。涅槃三十三云：罗阅耆王频婆娑罗，其王太子，名曰善见。业因缘故，生恶逆心，闭父城外，乃至遮断衣食汤药。过七日已，王命便终。太子生悔，大臣恶邪，谓言无罪。耆婆复言大王当知，如是业者，罪兼二重等。频婆娑罗已证初果，故云须陀洹也。
如俱舍论，杀父、罗汉，得一无间，依止一故。
次答中。俱舍名五逆为无间业，义如下释。依止一者，无别命故，但据杀父，止结一逆。
问：如上涅槃，如何通耶？
答：为显无间，二因而成。命既是一，何得二罪？直以逆名，标此业重，故言二逆，其实无也。
会通中，答文为二。初示涅槃之意。命下，次显无重之理。然别造多逆，则随业别受。准俱舍中，皆次生熟。涅槃中作一逆者，则便具足受一罪。若造二逆则二倍。五逆具者，罪亦五倍。
因斯明律，结罪多少，约缘业四位不同。
因明中。上明夷、逆双结，律中率多此例，故寄此以明。文约缘业二种，俱互四句。一一句中，各有一多二位。缘即事缘，业指身、口。
初、业一缘异。结多罪，如二房、咽食等，谓妨、难、过量、不乞，残宿、恶触，总为缘也。身口二业，随作随咽，得多罪也。即结一罪者，如谤假妄，如盗掘地，无别提罪相从究竟。
初句。前明多罪，先明缘异。且举房、食，房具四缘，食容多犯。钞云：一咽七罪，非时、不受、残宿、内宿、内煮、自煮、恶触，并随有者言之。身下，明业一。然上房、食，并是身业，而云二业，意令例通，如谤清人，又欲诳僧之类。杀父罗汉，此句所收。即下，次明一罪。善见谤假妄成，无别妄罪。为盗掘地，方便兰罪。若准五分，掘地亦提。
二、缘一业异。结多罪者，如一人前后加打，随打随提。亦结一罪，如盗前后相假成也。
次句。初多罪中，一人是缘，随打是业。亦下，明一罪。前境是缘，前后盗是业，前但方便，终趣一果。
三、缘业俱异。结多罪者，如前后杀盗，人别罪异也。亦结一罪者，如尼八事，前后成重。
第三句。多罪中，人命、他物是缘，随作是业。一罪中，随对男子是缘，八事有别是业。
四、缘业俱一。结多罪者，如发一语，具口四过也。亦结一罪，此则并易，不劳出也。
第四句。多罪者。即多论云：传他此语向彼说，以不实，故是妄语；作分离心，故是两舌；非软语，故是恶口。成论云：绮语一种，必不相离。文中且举具者言之，三、二亦尔。一罪中，各戒各犯，故云并异。
余有约缘具阙，并可准前。
指略中。令准前者，亦具五缘：一、是父母；二、父母想；三、有杀心；四、兴方便；五、命断。阙缘亦同，寻上对之。
第三，杀罗汉者。末代所稀，理何须举？然经律中多有逆相，识知其事，用为后习，明觉开达，终因此缘。故略明之。
第三句中。先示须出之意：在事虽稀，于教须识。言后习者，由今学知，以为识种，后遇胜缘，夙智开发，故云明觉等。此缘，即今所示。
言制意者。是应供，故名福田；非怀育，故非恩养。欲明此人，断结成圣，八辈僧宝，第一福田，慈济物故，俯从供养，理须植因，用收圣果。反怀逆害，损丧圣身。自既失利，障他弘福，情过是重，故制逆罪。余七辈僧，道非究竟，故感福微，杀同凡罪。自可圣行，约业非轻。
制意中。初示句。欲下，正叙。初叙境胜合敬。四果、四向为八辈。俯，犹下也。反下，次明损害制罪。自不加敬，是失自利；断他胜田，即失他利。余下，简去余圣。上四句正简。下二句释疑。上云同凡，且据制罪，凡圣位别，业必重轻。
问：如十轮经，杀辟支佛，不同罗汉者？
答：以声闻人，因声入道，一、能说法，二、能现通，三、令他得道。益深利广，故结夷逆。辟支不尔，故杀同人。如涅槃云：缘觉之人，志乐独处。若化众生，但现神通，终日默然，无所宣说，不能说法，令人得果。以此文证，福田狭故。
初问中。彼明杀支佛不障戒，今以断证是同，福田亦等，故须问决。答中。先明声闻具三能故重，下明支佛不具故轻。后引大经，证阙二能。然支佛有二：一者，出无佛世，则名独觉；二者，观十二因缘得道，则名缘觉。如上所释，且据大途，不妨缘觉善能化物，自有声闻不堪说法。
问：杀下三果，何不犯逆？
答：惑未尽故，福田不满，故善见云若杀白衣阿罗汉，不得出家；杀三果者，不障出家。
次问。立义引证，文甚易解。
若尔，犯四果尼，可是障戒，下三果犯不应障？
答：杀望福田，故逆不逆异。犯尼，事通凡圣，坏净境故。
转难中。污尼障戒，事实不同，欲辨杀、污两别，故立此难。但杀损福田，故不通下位；污取境净，而不局圣人。
问：若杀辟支不入逆者，何故涅槃知杀有三：蚁子、畜生为下，凡夫、三果为中，罗汉、辟支、菩萨为上？
答：彼以约境分心，故分三位，不明逆夷轻重等相。若不尔者，即彼文云阐提不堕三种杀中，可无罪耶？约律中，从境，阐提人夷；约经论，阐提无性也。
三难中。即据涅槃，转难初答。经明佛及菩萨，皆了知杀法，故云知杀。罗汉上，准经有父母二字，今此正问辟支，故略之耳。经文既以三乘同为上品，则知缘觉罪无差降。答中。初出经意。经分心业，不拣夷逆。准此，若杀辟支，虽非逆重，由境尊胜，业异常流。若不下，就经反质。初引示经文。梵云一阐提，此云信不具。不堕三杀者，由杀无罪，不入三品，故经云譬如刈草、掘地等，无有罪报。约下，比对律制。言无性者，准经，前明阐提无佛性。据后决前，此名随他语。一切有性，名随自语。
问：若杀罗汉，为知得逆，为不知耶？
答：俱舍云：若于非圣，而行杀害。后临杀时，成罗汉者，无无间业。以于罗汉，不起杀故。若起漫心，具缘诸相，并如前说。
四问，可解。答中，先引论明克心不成。若下，次约义立漫心成犯。大同父母，故并指前。
第四，恶心出佛身血者。
垂降生善，为世福田；慈济含识，亦是恩养。佛为法王，四弘开化，惠益群品，其恩无外，宜应敬养，植福清心。反加瞋忿，兴于逆害，命不可断，但出身血。损法身器，其过尤深！故制方便，业当逆罪。
第四句，制意中。初科为二。初示句。佛下，正叙。初明恩深合敬。四弘，即上四等，弘即训大，亦由普遍，故得名耳。恩无外者，所被无遗故。反下，次显过明制。损法身器者，多论云色身是法身所依。故制方便者，即偷兰也。佛不可杀，义无究竟，制轻业重，相别可知。
然出身血，其相是一，心怀善恶，同一业报。耆域出血，善心治病，一劫色有而受乐报。调达反此，故入地狱。恐滥善者，故标恶心。
次科。初明相滥。同业报者，此约时论，并一劫故。耆下，次引缘释。耆域，亦云耆婆，善医，世尊足疾，因针出血。色有，即梵天，此明善心也。调达以推山压佛，碎石伤佛指足，生陷阿鼻，此明恶心也。恐下，后示简意。
问：不知是佛不得逆者，若供不知，不应得福？
答：供本漫心，生福皆敬。虽对佛身作树神想，以心通故，佛边得福。若本克心，对佛神想，则无福也。
问中。准前，合须先问约知不知。或可承前罗汉，义势是同，故直发此问。答中，亦约克漫二心分之。
余具缘等，同前准说。
指具缘中。亦同上五，故不繁文。
就阙缘中，有同有异。阙初境缘，四句俱同，皆异境来替佛本故。双阙亦尔。若阙想、疑，二句不同。以佛正命，必不断故，既明出血，本结偷兰，境虽极尊，约从人制，境强方便故也。
阙缘中。初总标。阙下，别释。初明同，有二。一、境差同：一、人作佛想，二、非人佛想，三、畜，四、杌。四句并兰。二、示双阙同。若下，次辨异。阙想四句、疑心十句，此二，初句前并犯夷，今同兰罪。以下，出异所以。
因即料简五逆之义，四门分之。初、列数显相，释名轻重；二、定体状，初二，忏不；三、约三业；四、明通塞。
初、列数者。父、母、罗汉、出血、坏僧，为五也。
明五逆中，初文可解。
显相者。要约亲生膝下，故恩养极也。如世律中，恶逆过者，通祖父母、世叔等亲，何况假父后母。姑姨之属，则并非逆。所以经律，据二惟亲。
二、显相中，又三。初简定。且约二逆，余同前叙，或可余三无滥，不须辨相。膝下者，语出孝经，谓孩幼之时也。如下，引俗示滥。祖父母即父之父母。世叔及伯，即诸父也。假父后母，皆本非亲，同名为逆。望上祖等，此二又亲，故云何况。姑姨非逆，族姓异故。所下，结前简意。
言释名者。何故名逆？以违恩养福田极故，亦违佛、世两王化故，名之为逆。
释名中，初科。逆有二义。初违恩福，父母违恩，罗汉、破僧违福，出血兼二。次违王化，佛是法王，世即人王，二教齐禁，犯则俱违。华梵虽殊，法律无异。然于五中，唯杀父母，道俗同重，余三则别。
如论所出，云五无间，谓常续有，无间隔故。如成实云：一、趣果无间，舍身生报故；二、受苦无间，中无乐故；三、时无间，定一劫故；四、命无间，中不绝故；五、形无间，如阿鼻相，纵广八万由旬，一人多人皆遍满故，不相障碍，业不可思。
次科。论即俱舍，释义犹通。成论五义，示相甚显。三意束之：第一即间隔也，二及三四谓间绝也，第五即间缺也。然形无间，一多不碍，凡情难信，故云业不可思。
问：三宝皆福田，损佛破僧得论逆者，何故不言破法逆耶？
初问。三宝福田是同，成逆则异，故问释之。
答：谤法重故，不入逆中。如今五逆，不入四重。广如智论及法华中。
答中。初约业重释。如下，举例，广下，指证。智论云：声闻道作五逆，受地狱一劫；菩萨道破佛法，此间劫尽，复至他泥犁中，受无量罪，如是乃至遍于十方地狱等。法华·譬喻品后，广明谤经获罪之相，乃至云其人命终，入阿鼻狱，具足一劫，劫尽更生。如是展转，至无数劫，从地狱出，当堕畜生等。
有人言：谤法重者，谓大乘也。对田论逆，即坏法轮，破法逆也。
次他解中，初科，又二。初点前义；对下，示正解。就小论逆，指归破僧，则通三宝。
问：若如此者，何故毁訾修多罗但吉？
答：前言逆者，谓破灭故；今言犯吉，但毁訾耳。
次难中。毁毗尼戒，毁余二藏皆同吉罗，上云成逆，义则相违。答释，可解。
若但破僧，不名为逆，如破羯磨，以损轻故。若杀罗汉，是损真僧，以违福极，故得逆也。
三中。初约破僧反显。若单破僧既不成逆，则显逆业，全由破法。若下，次引杀圣比例。由杀罗汉，亦望损彼真福田僧，故成逆罪。则知破僧一逆，法在其中，故不别标也。
次明重轻。如前列者，初轻后重。故成论云：破僧最大恶，别离三宝故，离僧、坏佛、毁法宝故。又于佛所，起嫉妒心，违转正法，复恼大众，乃至三千界内禅诵不行故。
轻重中。指前所列，且据粗分。细而明之，中间三逆，望前为重，望后名轻。所以害母重于父者，以佛教中，怀育恩多，偏尊母故；罗汉超凡，必重父母；出血极尊，义过小圣。下引成论，独证破僧，文有二义：初约坏灭损境明重，又下，次约起心违恼明重。禅诵，即诸观法。一化境中，道行退失，或复不进，故云不行。上约业理，不论制教。
二、定体状，初二，及忏相。
定体中，标列三科。次云初二，即明逆罪最初、第二。
言体状者。如五逆名，非佛所制，违恩福故，业理自重。有夷兰者，是佛制也。但约人相犯夷，不论恩福不具。得兰，从杀方便。若论破僧，应制极重，以事不独建，通摄三人故也。
初科。以业制相滥，故须拣定。初示业体。五逆之罪，但违业道，古法常有，故非佛制。有下，次定罪体，即约制教。初通示。夷兰二聚，统收五罪，三夷二兰。但下，别释，又二。初释三夷。得下，释二兰。破僧摄三人者，旧引义钞云：破僧有三：一、主破；二、伴破；三、助破。
言无初者。以逆犯相，无略可违。以外道杀父，佛言灭摈，可是违教也？余如后说。
次科。初约义以定，以下，举事释成。文出受戒法中。以凡开最初，必违略教，俗非禀略，亦令摈之，故知约行偏重，随作即成极业。如后，即破僧戒。
言可悔不者。如大乘中，开悔五逆。
若尔，何故经中，令王重罪微薄耶？
答：罪无定也。即如彼经有愧非有，无惭非无。或可不定，故转轻耳。余之三夷两兰，皆可灭除，学悔说故。十诵九清净人破僧偷兰罪从僧忏，文自验矣。
三中。初示忏业，上二句判定可忏。大乘即佛名、方等，通忏三世十恶五逆。又鸯掘摩罗作五逆，因值佛得灭等。若下，引难。经即涅槃。上据大乘立义，故还引大乘为难。阇王杀父，阿鼻一劫，佛令忏已，于黑绳地狱，七日受尽。既但转重令微，则显逆非可忏。答中二意。初引彼经。有无不定，约心明业，虽悔复受，理无所疑。或下，示次意。既转令轻，明开成悔。余下，次明忏制。初判定，学悔下，引证。初证忏夷，律令学悔，开忏不疑。十下，次证悔兰。邪正各五，方成破僧，真佛位别，不入僧数，故云九人。邪徒破僧，皆犯兰罪，今既邪正通名清净，故知开悔。从僧忏者，上品罪故。
三、明业相者。
破僧是口业，余四是身业。若互作者，有语助成。若论破僧，身现不得，必须言说，用化前人。能破是口不善业，所破是不和合性。
业相中，初科，又二。初明各造。俱舍颂云：此五无间中，四身一语业；三杀一诳语，一杀生加行。若下，次明互造。上明口兼身四，若论下，次明身不兼口。文中能所对明。所无别体，即是事、理二种不和，故指为性。性，即体也。
破僧瞋嫉心起，余四分通三性。
二中。初明破僧。调达见佛人天奉敬，频婆国王日给千车，遂起嫉心。结连阇王，以谋害佛。又于佛所，乞请摄众，为佛所呵，即怀瞋恨。此明破僧，局不善性。余下，示余四。杀通三性，四逆同之。然本是不善性，旁兼善无记，故示分通也。
破僧虽口说，言了未结罪，要待前人忍，方成其破轮也。
三中。以余口业，吐词即结，破僧特异，故别显之。出血不至果，余三同杀，命断成犯，故不须论。
四、明通塞者。时、处、人分别。
通塞中，三科料简，有则名通，无者号塞。
佛在具五，灭后惟三，无法轮主故。
初中。佛在俱通，灭后三通二塞。法轮虽在，无主竞化，故二俱阙。
二、言处者。南洲具五，东西俱三，出血、破僧须佛身故。北洲俱无，杂心云以命定，无相杀故。
次科。若论有无，则三洲有，北洲无；若约具阙，则南洲具，东西阙。下引心论，别证北洲。言命定者，长含中：修十善行，生郁单越，寿命千岁，不坏不灭，是故彼人寿命常定。
三、言人者。俗人及四众，唯四逆，除破僧故。比丘具五可知。俱舍云：北洲及余道，皆无无间业，何况于余界？解云：人道男女，能作此业。黄门等不许，彼无戒因。父母于其恩少，由不具身分为增上故，爱念少故。又其于父母，不起重惭羞故。畜生、鬼神道，不许有无间业故。若智明了，如聪慧马，有五无间也。
三中，初正明。俗人无滥，下众未具，无破僧理，故但有四。亦通伴助，如后所明。俱下，引论。初引论偈。余界，即色、无色天。次引论解，前简人道，别除黄门，文列三义。初无戒因者，以具戒者，方能具造，黄门当体，即戒障故。次父母下，明上恩疏。增上，谓身不具，形报非胜故。又下，显下敬薄。故有杀者，不成逆业，然文中但明父母二逆，余不能作，于义可知。畜下，简余趣。文约愚智，以明有无。据论有者，可对三逆。岂有非、畜而能破僧、出血耶？论无五字，必是传讹。
佛在毗舍离，为诸比丘说不净观。
就戒缘中。说不净观，行不得方。
戒缘中，初标缘。方，即法也。
言不净观者，如来立药，对治心病。多贪不净，瞋以慈心，痴不觉了，阴、界分别。初对贪者，故云不净。
次科，总明中。初通示三种药病。阴即五阴，界即十八界，文略十二入，配对三迷，如前已示。若对五停，前二同此。三、愚痴多，观十二因缘；四、我慢多，观十八界；五、乱想多，数出入息。初下，别指今文。
如智论说，具有五种。
一、种子不净，揽父母形以为己有。故偈云：是身种不净，非余妙宝物，不由白净生，但从秽道出。
引示中，初不净中。论云：父母以妄想邪忆念风，淫欲火故，血髓膏流，热变成精。宿行因缘，识种子在赤白精中住，是名身种。偈中，初句标示，下三句释成。上句明当体不净，下二句生出不净。秽道，即父母便利处也。
二、依处不净，谓在生熟两藏中间。故偈云：是身为臭秽。不从华间生，亦不从薝卜，又不出宝山。
第二。依处，亦名生处。人有生熟二藏，食在生藏，犹未变动，流入熟藏，即成粪秽，胎处于中，故云不净。偈中，初句标，下三句简非净处，以显不净。薝卜，亦花，而别举者，以花极好，彼国所贵，经论多引，盖此意也。此翻黄花。
三、当体不净，谓三十六物，成身十二，内外两相，各十二也。故偈云：地水火风质，能变余不净，倾海洗此身，不能令香洁！
三。当体者，亦云自性。三十六物，论中备列，总判为三，而少不次。今以义分：发、毛、爪、齿、薄皮、厚皮、筋、肉、骨、髓、血、心；脾、肾、胆、肝、肺、小肠、大肠、胃、胞、肪、𦙱、脑膜；屎、尿、垢、汗、泪、涕、涎、唾、脓、黄、白痰、癊。偈中，上句示体，次句明流变。余不净者，总上诸物。下二句，显示不净。
四、外相不净者，九孔常流，俱不可用。故偈言：种种不净物，充满于身中；常流溢不止，如漏囊盛物。
四中。九孔，眼、耳、鼻、口，及大、小道。偈中，上二句明内秽，下二句示外相。
五、究竟不净，终归死胮，不可忍见。故偈言：审谛观此身，终归必死处。难御无反复，背恩如小儿。
第五。论云：身若投火则为灰，若虫食则为屎，在地则腐烂，在水则胮胀。偈中，上半标示，下半释成。时至莫留，故云难御。奄然长往，故无反覆。生存资养，一旦舍弃，故云背恩。小儿，相似法故。
彼习定已，厌患身命，叹死，劝死。
注云彼习定已，厌患身故，叹死，劝死者，以修乖方，少于遣滞，故习此观，封著不舍，便灭其身，此非有智。
三中，初科。智能遣滞，有修无智，即是乖方。
善见云：佛是一切智人，何因说观乃令其死？答：深见往机曾作猎师，多杀群鹿，已堕地狱，余报出家。若不说观，人杀生恼，恶心无已；由作此观，人杀生喜，得生天上，故无咎也。乃至说已，入静室中，五百人死，同世不知，知必制戒，息世讥故。
引示中。如来大智，鉴机授法，药病不差，今此杀缘，全乖上义。论申佛意，以决群疑，相似差机，实唯应病。答中，初叙知机获益，乃下，明示现不知。佛自明鉴，示同凡人，故云同世。若不如此，必生外谤，故云息讥。
难提比丘受雇杀人，居士惊怖。
言难提受雇者，善见云：是外道沙门也，头留少发，依比丘住，拾残食活。
雇杀中。注称比丘，疏号沙门，由此二名，通邪正故。留少发者，表异内众，亦著坏色衣，一以覆身，一置肩上。
问：此戒犯缘，为是何人？
答：据下呵责，乃斥相叹内众比丘。外道受雇，非缘起也。
佛知此事，便说禅法。
言佛知此事，便说禅法者，数息观也。
释改观中，初科。禅法亦即观门，故以观释。但止心名禅，照境为观，不净、数息，并具二门。而注文前后异者，以不净正取照境，数息偏在止心故也。
所以改观者。前对多贪，故说不净，思觉之人，本非彼治，故说数息。或前观色是粗，今观心是细也。
显意中，有二。初约机宜对病加药，或下，次就所观以分粗细。了色求心，先粗后细，自浅至深，故宜改也。
就明数息，如论广之，一数、二随、三止、四观、五还、六净。并息乱法，以渐调心。
示法中。大小乘论，并有观法，故今通指，但云如论。今依成论释，云数者，名出、入息，从一至十。数有三种：若等，若过若减。随者，心随息出入。止，谓令心止住出入息也。观，谓见息系身，如珠中缕。还，亦云转，谓转身缘心，令心现前。净，谓离一切烦恼诸难，心得清净。并下，总结观意。
比丘修习，并证上果。因诃上过，而制此戒。
言修获上果者，即圣无漏，在凡之上也。
获果中。圣无漏者，言通四圣。
问：如来说法，比丘依行，深见不净，正是如说。有何等过，复见诃责？
答：佛说不净，令厌苦本，若欲修断，必识身因。如何未断集因，即除苦本？非唯果不可尽，乃使迷因转深。故使修行非道，大可诃也。如经说身有苦，不说厌离于身，斯良证矣。
呵责中。问中，随顺无违，反遭呵责，义似非当，故问决之。答中，为四。初明教旨，如何下，显过。今亦有僧，不知所以，自投焚溺，欲冀超升。苦因未除，宁亡三有之报？死而无悔，实唯一勇之夫。将谓永灭不生，焉知此没彼出？固当勤修三学，广运四弘，诵持方等大乘，系念诸佛嘉号。冀龙华而得度，指安养为所归。深厌死生，善识因果，欲除苦本，其要在兹。故使下，明合呵。如经下，引证。通标经者，大小皆明，不可别指。遗教云此是应舍罪恶之物，乃至云唯有智者得除灭等。
问：五百已死，谁当呵者？
答：受行观法，赞劝必多。论明五百，且据已死。为彼改观，即所呵者。
二、就戒本中，文有六句：初句能犯过人；二、故自手者，明是自业；三、人命，所杀境界；四、持刀下，明教他业；是比丘下，将人附罪，入治摈相。
若比丘，故自手断。
初句可解。
二、自杀中，而言故者，除有误者，非犯法也。
所谓行杀也。若自杀，若教杀，若遣使杀，若往来使杀，若重使杀，若展转使杀，若求男子杀，若教人求男子杀，若求持刀人杀，若教人求持刀人杀，若身现相，若口说，若身、口俱现相，若教使叹，若遣书，若教遣书，若坑陷，若倚拨，若与药，若安杀具，及余方便杀者是也。
注中，广列所行杀相，相分为二。初、自杀有八：一、自杀；二、身相；三、口说；四、身口俱；五、坑陷；六、倚拨；七、与药；八、安杀具。就教他中有十一：初、遣使；二、往来使；三、重使；四、展转使；五、求人；六、教求人；七、求持刀；八、教求持刀；九、遣书；十、教遣书；十一、遣使叹也。
次释戒本第二句。释注，总分中，不依文次，以类括之。
言自杀者，谓自行杀。若身，若杖，随死皆是。
自杀，可解。
言教杀者，或教人杀，或但教人死之方便。言遣使杀者，指示所杀在其方所，而往害也。言往来使者，受语往害，至彼还来，重复往者是也。言重者，随续使人，乃至百千，害一人者。言展转使者，初使往害，彼使不去更使人往，如是展转，乃至百千，最后一人断彼命者，随前而使，皆同一重。乃至上列往来重使，皆例同犯。余有契要不同，心不如意，并如前竖义中说。下有四求，皆教人相。
教人八种。据文似九，前总分中，不列教杀。则知注中，此句通标，下列别相耳。展转中，乃至下，决通前二，例皆同犯，遣使可知，故不点之。余下，指余不同。如前者，即自作教人门中，或能教者克，所使意异，或时节早晚、坐立乖契、颠狂舍戒等，教者不犯；漫心无寄，随作皆犯。下下，略示四求。求男子者，谓欲得勇士，往害于他；持刀人者，即旃陀罗辈。两是自求，两令人求，并非自杀，故云皆教人相。
言身现相者，或令怖畏，坠堕沟壑，或示死相等。言口现相者，或以言说，叹劝其死，或以大声恐喝，令他死者。即如世中有厌身者，或投火坠岩，或刀解绳缢。不知教者，合掌唱善，或扶接登山，或为办绳具。斯即教、叹，正符犯法，身口俱现，即此之流。
现相中，身现二义。初示可畏之容，二作取死之状。口现亦二，如文自分。即下，后释俱现。初举现事决犯。缢，于计反。扶接登山者，助彼投岩也。斯下，结合文相。教，即扶接办具，对下身现；叹即合掌唱善，对下口现。
言教使叹者，遣人语彼人，令彼语所杀者生多众罪，不如早死之词。
教叹中。初示教相，生下，出其叹词。即戒本中恶活宁死二句耳。
言遣书者，身现其相，表于纸墨，令用死者。如多论中：若优婆塞，及以比丘，知吉凶相，令破异国，随得财命，皆同杀盗重罪。若作死书，教使送彼，使向亲说，使自得重，遣者犯轻；使自依死，犯轻亦尔。若作死经，有人偷读、遗失拾得，依经取死，造者犯重。言教遣书者，自不亲对，遣人作书，令彼受死，无问自他，若死俱重。五分：作书时，字字兰。
遣书中，前明死书。初示相。言身现者，谓书中所述也。如下，次引明。若据论中，未定遣书，然吉凶之相，容可书报，故引释之。若下，辨犯。使向亲说，不以书示也，及使自害，并由能教心克，乖本所期，但得兰罪，故云犯轻。若作下，次明死经。偷读、拾得，死皆重者，由本造时，漫心无简故。教遣书中。初明犯相。五分下，引示方便。彼立进趣，故约字论。
言坑陷者，知人游行必从此道，故设坑阱，令堕死也。十诵云：为人作坑，人从死重，非、畜死兰。为畜造坑，畜死提，人死吉。若不定者，随人畜死，重轻如律。言倚拨者，审知彼人倚拨其处，便施刀杖，彼依而死者。言与药者，文事可解。言安杀具者，即如世中行刑之所，比丘往看，施其绳索，令彼死者，同重。多云：若为杀故，造刀杖者，吉罗；往趣彼人，步步轻兰；或著彼身，命未断，重兰。
杀具中。坑陷又二。初示相。阱音静，亦坑也。十诵下，引释。初约三趣，互论轻重，即是小漫。合有为非人作坑，人畜死吉，稀故不明。下云不定，乃约大漫，随犯可会。倚拨者，谓潜安杀具，令彼触动也。安杀具者，置办器杖，令彼自用。即下，决其世事。多论下，示其方便。
文言及余方便者，非谓如上所列而言相尽，更余方便，律虽不载，但依而死，皆是重摄。
显略中，初文。律不载者，谓不尽也。
又欲遮恶比丘，避于佛制，如上网目所不摄者，欲加杀害。故又张网，总而收之，欲获罪人，实唯一目。故俗云天网恢恢，疏而不漏是也。
次科。又张网者，谓此一句，统收多相，犹如张网。后必有犯，止在一事，犹如得鱼，故云一目。下引俗证，出老子道德经。恢，大也。谓天道虽大，不容于恶，如网虽疏，不漏于物。
问：如汝所释，浪作分疏，至如佛意，何必如此？
答：凡心度佛，诚非拟议。然佛立教，自有比量，如经比智，用拟上位。何以知然？如律文中，佛制比丘不得服用俗人外道衣服，遂即方便更作余相，佛即诃言：汝等痴人！避我所制，更作余事。自今已后，一切俗人外道衣服并不得著，著者如法治。据此明证，岂非通约也？
问中。欲引后量，假设来难。答中，初二句承意，然下，正答。西土论议，其量有三：一、现量；二、比量；三、正教量。因明论云：借众相而观于义，于所比义有正智生，故名比量。言比智者，成论云：知余残法，思量比知，名为比智。又云：未得真智，以相比知。经论皆说，故通指如经。何下，引量，即衣犍度文。一切之意，正符前释。
人命。
言人命者，谓杀境也。所言人者，仁也；仁者，忍也。俗中释名，大有意致，亦可寻也。谓人立志，存育为先，故云人仁也。若但言人，而人有无命者，害非重罪，故又重列言其人命也。
第三句释人中。初训字。俗下，示所出。释名，即刘熙撰，彼云仁，忍也，好生恶杀，善恶含忍也。谓下，释义。天阳之气，资始万物，人有推爱及物，博施济众，合天之道，得人之正，故云存育等。若下，明重言之意。
所言命者，谓此身报，假之维持，终于一形，寿所因本，故谓命根，以命持识，令依住故。如杂心中：命根体者，非色非心。良由众生往业所克，期在此形，连持不绝。故今死者，气虽断绝，随有暖处，识在其中，即识住处，为命根摄。
释命中，初科为三。初释名。寿无别体，即命短长，以为人寿，故云因本。能持于识，为寿之本，故得名根。如下，示体。以无形段，复与识异，故二非摄。良下，显相，先叙业感，故下，正示命相。由暖、识、息三种相依，故有暖处，息识未舍，生分未绝，即为命矣。
然今杀者，命根非色，何由可杀？识本无形，杀亦不得。故随相说，断其依处，命根不续，识无所依，故云杀也。
次科。云依处者，即色生也。
律经约相，但言识者？以命根相，不可见闻，依圣言说，信而为有。若论识者，愚智齐知，但杀前生，无识能觉，即为死人也。粗相易晓，持犯不难，随机之义，复现兹矣。
三中。初牒问。律经，即律戒本，如注所引。以下，释通。初明不约命根。若下，次明但言二识。粗相等者，正出戒经之意。去难取要，令物易解，故云随机。
从初识至后识而断其命。
言初识者，谓初托阴，止是凝滑不净，故经中说为迦罗之时也。如五分云：入胎四十九日，名曰似人；过是以往，乃名是人。即五王经云：受胎一七日，如薄酪；二七日，如稠酪；三七日，如凝酥；四七日，如肉团；五七日，五胞成就；六七日已后，六情开张。
初识中。经即涅槃，彼云内身处胎，歌罗逻时，亦云迦罗，此云薄酪，智论云受胎七日，赤、白精和合时也。次引五分，似是两分。续引五王，释上似相。五胞，头及手足也。不云七七者，即同上引，名似人故。
言后识者，即最终时，在后一念为后也。
后识中。云一念者，即前所谓有暖处也。
所以言此二识者，亦为遮恶比丘念也：若杀人者，可得重罪，如胎分中迦罗逻者，即既非人，故不名犯。所以张网，通收初后。若有胎人，识所依止，随有损害，无非极刑。即如五分，若人、似人，意亦可见。四分下文堕胎等相。
出所以中，先征，次释。初略示。前用此义，释余方便，故云亦也。若下，委释。初叙彼避制，所下，结显教意。五分两相皆重，正为通收，故云可见。四分下文，即调部云：妇人他边得身，语大德言：与我药堕之。比丘即咒药与，令其胎堕。佛言：波罗夷。及按腹堕胎亦夷，故云等也。
持刀与人，叹誉死，快劝死咄，男子！用此恶活为？宁死不生！，作如是心思惟，种种方便，叹誉死，快劝死。
言持刀下，此教杀相，就分为二：初、持刀者，教杀也；叹誉死者，口业也。
第四句，初科。但分身口。戒本难晓，略为释之。文叙杀相，先持刀与，次乃口劝。咄下，出其劝词。欲警令悟，故先咄之。恶活者，或现不净，或能造恶也。作如是者，指上叹相也。种种方便者，总收余叹也。
问：身口杀相，律文非一，以何义故，独举口叹以入戒本？
答：据论戒本，不劳繁文，但云杀人得重，自应通摄。然毗尼者，以因缘求。此杀戒缘，由相叹故，即以此缘，入于戒本。前后诸戒，繁相并同。
问中。摄前十九杀相，以征文局，故云非一。答中，初正通来难，前下，决通余戒。
是比丘波罗夷。
是比丘下，收入罪摈。
五六中。罪摈二字，别配二句。
若作如上杀人方便，不死，偷兰。若杀非人，若畜生有智、解于人语，若能变形，方便杀者，并偷兰；不死者，突吉罗。畜生不能变形，若杀，波逸提。实人，人想，波罗夷；非人想、疑，偷兰。四众犯相如上。不犯者：掷刀杖、瓦石，误著而死；若营事作房，误堕木石而死；若扶将病人，入房往返，一切无害心而死者是。
就注解中，初、当趣明轻相；二、非人下，分异趣相。
释注，分文中。准前，亦应细分。初，犯、不犯为二。犯中又二，比丘及余众。比丘中复二，犯相及境想。前又约趣，如疏分之。凡至辨相，例须科约，淫中委示，余使自求。但举一隅，三隅须反。
就畜分二。智变有胜，加害犯偷兰者，以相同人，心非重者何能害也？如世鹦鹉、鸲鹆，人有教其语者，杀未犯兰。此但为人所教，未教本非其智，故非重也。又如狐狸、虎、豹诸兽，旌异、志怪诸传记中，变为人相，往往非一。律中举龙为首，不言余者，若知而害，义依法科，不知而害，亦从律结。并如上解，具缘所列。
释畜中。初句分经，智愚两判。智下，别释智变。分四。初明犯意，如下，简滥，又下，示相。旌异记、志怪录，并俗中纪述怪事之书。律中以龙多能变化，故偏举之，虽略余者，义可类同。若下，断犯，还约知论。依法科者，即结兰罪。不知从律，如常犯提。下文指略，即前义中三趣门已说，故云如上。又阙缘后，指非、畜缘同，罪轻重别，故云具缘列也。
就不犯中，文相极显。所以不犯者，如文云一切无害也。
释不犯文，略示大意。就注分二：初、掷物营事，并是误触，然此误者，由于他事，全无害心，不同前明错误之误，学者知之；二、扶往返，即是无心。
不共住。
四、大妄语戒。
第四，大妄语戒，次明口业所犯法行。
大妄语戒，初标简中。前三身业，身为业本，并列于前。口业依身，故次于后。两业既异，故先点之。
古来翻经，约业显相，多云身口。今时正译，审定名体，不滥境心。故以声所从者，并为语业。故经云正语是也。所以然者？人之面门名之为口，口是顽色，但知吐纳，至于所损，约从身摄。论妄语四，出虽在口，必以声相用分业道。然其声发岂止于口，七处无壅，方成语言。余且略之。
翻名中。初示古翻。汉、魏、秦、晋已来，所译皆尔。今下，次明唐翻，故云今时。文有二段。初显今两得。语即业体，则名体相符；语对耳根，故境心不滥。下引经证。古明三业，并标为口，及列八正，乃云正语，故还引八正，证今得实。所下，次叙古两失。先明口所属，论下，正陈失相。语既从声，为耳所得，口属身色，自为眼见，则心境滥矣。又依声发语，遂成业行，口是顽色，本非善恶，则名体乖矣。然下，潜通外难。恐谓声出于口，从具彰名，义有何失，而见指斥。故此防之，明非通摄。七处者，智论云：如人欲语，口中风入至脐，触脐响出，响出之时，触七处退，是名语言。偈云：风名忧陀那，触脐而上去，是风七处触，项及龂齿唇，舌咽及以胸，是中语言生。于此应辨语业体相。音曲名句，依止于声，即声为体。方彰古译，名义全乖。此不委明，故云且略。
所以语业具列有四，妄语居首者？由过数起，顺本惑业。无始无明，无非诳妄，非有谓有，诸例非一。今既出家，宜须体妄，澄汱成净，反本即真。如何不思，重增欺负，深可责也！故在重初，自余骂赞，轻故后列。
前后中。初征起，由下，释通，分二。初叙妄重。虚妄成惑，依惑起业，转更不实，故此妄语，与二相顺。无明即惑，诳妄即业。非有等者，示妄语相。如后列相，所称多种，故云非一。今下，彰过，上明所应作不作。汱合作汰，音太，淘洗也。如下，明不应作而作。故下，结合。初句明妄重，下显余轻。重谓四夷之末，初即四业之首。或可重是大妄，初即小妄，由上文中大小通叙故也。赞，即两舌。绮语不相离，故不别指。
然斯妄相，人多弊之；吐言一返，追不可得。故以义张，识其非相，四门蔽之：一、能妄在凡非圣意；二、明凡妄语五种别；三、立妄为言两分相；四、本诳令知不待信。
妄相，标中。一反，谓忽相违也。追不得者，言其疾也，即论语云驷不及舌。列示四门：初、简圣凡，二、简轻重，三、简虚实，四、简知信。
初门中，明能妄人在凡不在圣者。
由彼圣人，有二种实语：一者身证；二者想心。
言身证者，修道德满，证真斯极，除断虚伪，妄倒斯尽。出观陈说，言必称实，义无欺负，起诳妄过。此身证也。
初门，身证实中。初叙身证。修等四句，即是四谛。出观下，明实语。据是心证，然兹圣道，非身不克，心道幽隐，从相显彰。即律序云余身证者，经律皆言最后身得是也。
问：出观陈说，即实得道，将无犯耶？
答：戒制未具，不遮同意。
然彼圣人，定前方便，理观事察，自然闻彼异域奇相。及出观后，如心陈告，我入空慧定中见也。余人不解，便生疑怪，何有空慧得见奇相？此则目连虚称上法。如僧祇、律本，皆有是事。佛言：实尔。定不清净，是前方便，谓言定体。如斯事相，想心实语。
想心实中。且据四分·调部目连入四空定，以明其相。分文为四。初示想心。将欲入定，摄心正想，忽见异事，而非正定，故云方便。理观即空慧，事察即方便。及下，次引目连自述。律云：目连告诸比丘：我入空慧定，闻伊罗婆尼象，入难陀池水声。余下，三、引比丘疑怪。既见是相，则非空慧。僧祇同此，故下指之，十诵亦然。佛下，四、引佛决疑。下二句，结示。
问：如见而说，何但想实？
答：定前方便，彼谓定体，则同妄语。但由不识，作正定想，故无犯耳。
问：若如上引二种实者，举彼大圣，亦有二不？
答：如来照境斯尽，但唯身证实语。所以然者。声闻了境有碍，二者劣用不同，入则彻于视听，出则如凡闻见，有此义故，便有想心实语。佛则不尔，反前可知。故净名云：常在三昧，悉见佛国。又无量义经云永断梦妄思想念，故无想心实语。
问中。由前二语，但约小圣，欲明极圣与彼异故。答中。初标异。智度大海，唯佛穷底，证理斯极，如理而说，故无异想。所以下，征释。初叙小圣有想。言有碍者，即下出同凡故。言劣用者，即下入出不等故。由证偏空，智非圆极，但除粗惑，犹有事迷故也。佛下，次明如来无想。言反前者，照境无碍，出入同等。下文引证。初证同等。彼经，诸梵志问云世孰有天眼？，维摩答言佛世尊常在三昧，禅志不亏，悉见诸佛国，不自称说等。又下，证无碍。良以想心所起，由不了境，佛既通达无碍，岂有想乎？文引诸菩萨赞佛偈，具云：大哉大悟大圣主，无垢无染无所著，天人象马调御师，道风德香熏一切。智恬情怕虑凝静，意灭识亡心亦寂，永断梦妄思想念，无复诸大阴界入。
由彼下凡，无彼圣人二种实语，发言欺诳，令他虚解，故成妄过。
在凡中，正明，可解。
问：凡夫身心，亦有事中身证实语，如向人说身证苦乐。不妨迷忘违境而说。想心实语，律不结犯。与彼圣人想实何异？
答：虽有非犯，然非理解缘念之想。由未断本伪妄之心，后时违心，背想而说，还成妄语。有斯别故，不同圣也。
问中。先叙身证。简圣理解，故云事中。不下，正难想心。上标身证，理事自分，至论迷想，圣凡同事，既容通滥，义必须分。律不结者，大妄则开上慢，小妄唯结违想。答中。初示异。圣智达理，知心虚妄，而起缘念，故名理解之想；凡情计实，故不同之。由下，推异所以。良由下凡本妄未除，虽复开迷，后容违想。不同上圣结惑已亡，虽或想乖，必无虚妄故也。
次明凡夫妄语，随缘无量，以罪定名，不出五位，谓波罗夷、僧残、偷兰、波逸提、突吉罗也。
就此五位，约分为二。
夷、兰二妄同出世法，成诳重者。良以下凡于出世法，未实交证，假偷在己，惑诳于人，用谋名利，损重过深，故得极重。即以斯语，用诳非人，损过稍轻，故结兰罪。阶降乃殊，同非凡法。
次明五别，前二中。初标示。良下，释成。初叙诳人，即下，次诳非人。此二语同境别，故分轻重。交，犹会也。稍，少也。阶下，总结。
余三妄语，同以世法，用诳于人，罪便异者。良以瞋谤，凡情易起，实无三根，横构虚状。以余重罪，诳僧见犯，欲令治摈，永处众外。情状尤重，故得僧残。又以二篇所犯之罪，诳僧闻见，谤相既轻，故得提罪。戏笑不实，乖越威仪，情过为微，故得吉罗。三阶乃立，无非世法。
余三中。初总示，良下，释成。初明大谤，又下，次释小谤。不约小妄为提者，自可知故。下明戏妄。此三语异境同，以明差别。三下，结示。服字误，合作非。
上以义约，大分凡圣，今用教征，便有涂辙。自有说凡而得重，自有说圣而得轻。
次引教征，生起中。便合作更。途辙，谓多别相也。自有等者，后引诸相，并约此二，随文分之。
何者？如十诵云：我于那含果未得，或言失者，偷兰。若言有者，重。
初文。十诵，彼因波离问佛大妄重轻，乃至下文并佛所答。那含未得者，彼具列四果，今文略之。已下并约人问答，以显言相，而多以乃至略其问辞。言偷兰者，此谓说圣得轻也。
或言我今日不入世定，前人言昨日云何，答言亦尔不入，兰。皆谓言近圣相，故结兰也。
次文。色、无色定，名为世定。不入犯者，以言今不入，则显余时入故，文引犯轻。彼又云若说禅法，得夷，此即说凡得重。
或云我是学，前人问云何名学，便言我是多闻利根、禅诵慧解者，犯偷兰；若言无漏学人者，重。
三中，轻重可解。
或言我是无学，乃至答言懈怠不学。说圣无学者，重。
四中，懈怠者，彼亦结兰，言相滥故。
若言我无所有，我无不活畏，及大众畏，乃至答言我无衣钵，名无所有者，兰；言无贪痴，断五畏者，重。
五中。无所有者，滥空理故。无不活等者，滥圣德故。圣人无五种畏：文举初后；第二，恶名畏；三、死畏；四、恶趣畏。答无衣钵，亦由言滥，故结兰罪。答无贪等，即僭圣德，故结重也。
或言我是尽结使人，我今是佛。乃至答言过去无故，所以结尽；觉一切不善法，名为佛者，兰。言断结使，说名佛者，重。
六中。初标泛说。乃下，显妄相。初明犯轻。言过去者，从本已来，无诸结故。觉不善者，佛名觉者，心能觉了，即是佛故。言下，结重，可解。
伽云：我是佛者，我是天人师者，并偷兰。以人不信故。若云我于四沙门果退者，夷，所言有涉也。
伽论。称佛二号，人不信者，以无滥故。此即决上犯重之文。下称四果退亦重者，既言我退，则显已得故也。
多论：若言不净观等，乃是凡法，亦得重罪。
多论。不净者，五停之一。论云：是甘露初门，一切圣人，由之入道故。
十诵云：若人作书，自云初果，以书示人，书云得果，我实非得，犯兰。
十诵。意托书诳，以避口犯。
僧祇云：若言某处皆非凡夫者，越毗尼。我亦在中者，兰，以非定指故。若言我亦得此法者，犯重。
僧祇中三：初得越者，泛指他故；次犯兰者，沾己分故；三、犯重者，由的指也。
三、明圣法起妄，必以心境俱差；凡法明妄，但以心虚，不问境之虚实者。
两分相中，总标分二。即前五种，论犯两别。
凡论妄语，四句分之：初、心境俱虚；二、心境俱实；三、心虚境实；四、境虚心实。即以分之。初句犯夷。第二犯堕。第三境实，不名为犯，以心虚故。今解不尔。如后小妄，违想而说，即犯堕也。第四句者，增上慢也。由心实故，开前大妄；由境虚故，开后得道。
圣法中。前列四句，即下，举事配释。初句，正犯此戒。第二堕者，即实得道，向未具说。第三，上引他解，下示今解，即准小妄为例。言境实者，若实证圣，岂有心虚？然有下凡，得不净观，或感天供，想心谓非，违心而说，可例小妄，而结重夷。据此论犯，不必俱虚。第四，如文自显。开后得道，谓不犯提也。
后以世法诳者。以境虽是事，通于内外，加谤得残。自三根为内，他三根为外。亦可意有见想为内，见闻觉知为外。皆非圣法，不据前境，但使心虚，皆成妄语。故文云：彼人不清净，不见彼犯，虽复著实，不那心虚，结残可知。
凡法中。初通标，以下，别释，有二。前示二谤。言境是事者，对前圣法，境通理故。据论境事，止合局外，然今谤妄，境通内外。自三根者，亲见、闻、疑也。他三根者，从他传也，如后二谤注文所列。亦可等者，上解唯局二谤，此义兼通谤、妄。言见想者，谓内心虚起，非实见闻也。见闻等为外者，根尘触对也。皆下，总示成犯。前虽实犯，净想而谤，亦犯僧残。又如实见，作不见想，向人云见，亦成提罪。故下，引证可解。那字去呼。
四、明妄语，本欲诳人生信。今结正时，但言了结，不待信者。
第四标中。余戒结正，多取遂心，妄戒独异，故须辨示。
如昔人解知粗信细，云云何极。
斥古中。义钞引古云：知粗信细，止得从知后生信，不得从信后生知，故不待信。更有难问，今并不引，故斥云云。
今言造业，各有所由。口造语业，言了前知，坏境既备，何得待信。以领达言竟，欺负即了，信疑两缘，坏后方起。语造身业，言了未坏，故未结重。余如竖义。
立今中。即首师解。初、通标，口下，正释。前明正造，又二。初明成犯分齐，以下，释其所以。上二句，释上坏备。下二句，释不待信。次明互造。语造身者，如教杀、叹杀，深河诳浅之类。又身造语业，事容混滥，疑轻信重，文中不出，故指如前，即三业门也。
就解戒本，亦有四意。
所以约制者。然则无漏圣道，非凡所证，由未得故，冒假虚谈，自言己证。惑乱群心，欺负于世，希招名利，曀法罔时。过中之甚，故须极制。
牒释，制意中。叙过有四：初至己证，明窃法过；惑下，即诳人过；希下，邪求过；曀下，灭法过。冒，覆也，覆其所无，妄云己有。曀即昏暗。罔谓诬罔。过下，总结。
问：四戒叙意，各自云重，毕究初篇，何戒最重？
答：四戒皆重，何有优降？但各专一义，互望为劣。如淫障道之极，余三则轻。盗则违恼，杀损道器，妄取罔时。准上相比，义亦可解。
二、释戒名者。体乖实录，名之为妄；过重欺深，名之为大；成业在口，名之为语；戒是能治之行，故曰大妄语戒。
释名中，初科，贴释戒本。
如昔解云：言非称实，名之为妄。妄说圣德，事超凡境，故云过人法。言过有二：过凡至圣，过欲至色。以此二法，同诳于人。故曰妄说过人法戒。
引古中。彼立戒名，云妄说过人法戒，故作此释。二义释过：上即据位，如说初、二果等；下乃约界，如说四禅、四空等。
问：何以但言过人法，不云过天者？
答：如多论解，佛在人中结戒，故人中有木叉。多修善法，入道胜天。但云胜人，已过天故。又胜人已罪重，天故无所论。
问答中，多论三义释之。初约制戒释。多下，次约人胜释。诸天著乐，多不修善，劣于人故，但言过人。又下，三、约比况释。谓过人已重，何况过天？理必可知，故云无所论也。
三、释成犯缘，具九：一、前境是人；二、作人想；三、诳境是虚；四、知己境虚；五、诳他心；六、说过人法；七、自言己证；八、言章明了；九、前人知解。
具缘中。初、后是境，二、五并心，余皆妄法。
四、解阙缘。
若阙初缘，小漫三句，正克四句，异境来替，相同前戒。
阙第二缘。漫心转想有三，克心转想有四，加王人想故。漫心辨疑有六，克心辨疑有十。双阙二缘有四十。作句并如上可解也。
阙第三缘境虚。今谓实者，全无罪。容犯提吉，如后得道戒。
阙第四缘知己虚。即增慢者，无罪。
阙第五缘有诳心。今不作究竟意，戏故吉罗。
阙第六缘说过人法。今说人法。如多论云：自言持戒清净，淫欲不起。不诵四含、毗尼，不坐禅，非练若，而言我诵我是。并偷兰。
阙第七缘自言己证。今不言自证。或有功德，叹三宝故。或得吉罗，我师是故。或得偷兰，虚说他得，以谋名利，邪命活故。
阙第八缘。言不辨了，轻偷兰。
阙第九缘。前人不闻或不了，但偷兰耳。
阙缘中。初缘，不明大漫。若对杌木，合有三句：即杌作人想，杌作非人想，杌作畜想。
二中有三。前明转想。漫心三句，即约小漫：一、人作非人想，二、作畜生想，三、作杌木想。克心四句，加张作王想。次明疑心。漫心有六者，亦约小漫。直疑有三：一非人疑，二畜生疑，三杌木疑。互疑亦三：一为非为畜，二为非为杌，三为畜为杌。克心十句，及下双阙，并同前戒。
阙第三中，实得道戒，向未具说提，戏笑说吉。
阙六中，说人法者，据是小妄，但虚称功行，即大妄阙缘，故结兰罪。
第七中。初示阙义。或下，明阙相。叹三宝者，即说僧宝，通圣贤故。称师吉者，但虚称美，不为利故，必谋名利，同下犯兰。
佛在毗舍离。时世谷贵，乞食难得，婆求河边有安居者，便共称叹得上人法，信心居士减分施之。后往佛所，因问诃责，而制此戒。
就戒缘中。初明谷贵，遂行邪命者。论语云：君子固穷，小人穷斯滥矣。斯言有由，以俗诫道，钝士所怀也。
戒缘中。引论语者，事相类故。彼因孔子在陈绝粮，子路问云：君子亦有穷乎？疏引彼答言。君子处于困穷，确然守志而不变，故云固也；小人当困，则无所不为，故云滥也。斯下，示引用之意。
若比丘，实无所知。
戒本七句。初、出能犯戒者；二、实无知者，是妄语境也；三、自称我得下，正是犯过戒本也；四、彼于异时下，制疑网也；五、除增上慢，开心实也。下二可知，如上说也。
戒本，标列中。第四文明两种自言，恐疑自首不结正犯，故科云制疑网也。
第一如上。
言实无所知，于圣无漏，由来无得，可是虚耶？故曰也。
谓实无知见法。
注解实无知见者，如僧祇云：于四真谛名知，诸通名见。此二于身，空无知见，故曰也。此是妄称之境也。
次句，释注。引僧祇者，彼有四句：一、知而非见，二、见而非知，三、亦见亦知，四、非见非知。今引第四，故云此二等。此下，点示。即上空无知见，是为妄境。
自称言我得上人法。
三、自称我得上人法者，是总举也；我已入圣者，别示相也。
就前总举言人法者，谓成人之缘，无越阴、界，故曰法也。所言上者，谓无漏信戒，凡法之表，故曰上也。
第三，总举，文中。成人缘者，以阴、界、入，各有别相，和合名人。今就别中，取能成边，得名为法。
自称说有信、戒、施、闻、智慧、辩才过人。人法者，人阴、人界、人入也。上人法者，诸法能出要成就也。
就注解中。言自称说有信者，释上行妄语者言也。信，谓理解不坏之信；戒，谓八正、定道之戒；施，谓亡我之施；闻，谓道分无漏闻慧；智慧，谓思修怀正之智；辩才，谓四无碍辩，非凡所得也。此之六相，唯圣所感，在凡人上，故曰上人法故。
注中，初科。前总示注意。信下，别释言相。初明信者，准业疏云：信有二种：一、事信，此有退失；二、理信，谓内凡分见真理，善根坚固，不可倾动，故云不坏。释戒云八正者，初果已去，得无漏智，故彰正名，亦名圣道。初三戒摄：一、正语，二、正业，三、正命。定道者，若得色无色定，及初果已上，得无漏道时，身口任运，离诸业非，与定、道同时，故二并名共，亦名为俱。文云八正即八中前三，定道即指二共，并圣戒耳。释施云亡我者，能施、所施，及中间物，三皆不可得，则心不望福求报，名不住相施。释闻及智，乃约闻思修三慧，配之可见。怀即思修，正即圣道。释辩才云四辩者，一义，二法，三辞，四乐说。四皆通达，俱名无碍。此下，探取下注，合释上经。
人法者，下列阴界入也。古翻经者，谓积聚是阴义。检诸字书，无此训故。今世所翻，改阴为蕴，不可怪也。如古改阴为众，可以通之。
释人法，定名中。初牒示，古下，引释。古云积聚者，语出杂心。字书无训，点其非也。今下，即唐翻。如下，谓秦、晋所翻，多云五众。蕴众二名，并符聚义。故俱舍云：诸有为法和聚故是蕴义。
如论中说，阴、界一也。论本成人，但色心耳。众生迷执，多不解悟，故随病设药治之，不须诤也。只恐诵药，而迷愈疾，非圣意也。
次科，总标中。如论，即成实。阴、界一者，体不异也，义必兼入，文中语略。论本下，示同相。众生下，明别相。若准杂心，凡有三义：一、约欲，二、约迷，三、约根。虽开多别，名别体同，则无所诤。只恐下，以世学者，多诵少行，说食数宝，终成无益，故此责之。
故彼文云迷于心者为说阴。色相为一，分心为四。令知识、想、受三，犹未成业；若至行心，三毒三善随发成业，则不可治。故当常尔一心，念除诸盖，斯成药也。对病之时，并亡去矣。病成方忆，难可言也。
释阴中三。初明立法；令下，次显分心开迷之意；故下，三、劝对治。既识四心，知行成业，乃达生因，即穷苦本。体三毒源，息有漏业，缚著可解，出离有期矣。常一心者，即教药也。诸盖，即机病也。一、欲盖，二、恚盖，三、睡眠，四、掉悔，五、疑，由此五种，能覆真性，故通名盖。对病并亡者，药病皆除也。若存于药，还成其病，如船渡岸，似指标月，喻可晓也。病成难言，伤纵怠也。任毒不治，起行成业，后觉叵追，悠悠不觉，生死长矣。
迷于色者为说入。六尘五根俱是色。意根不分，非迷也。
次释入中。六根、六尘相入，名十二入，故亦名为处。然色名通，莫辨体相，故离根尘，以开迷者。
通迷色心，为说界分。色为十一分，心为七分。至于药治，可例上也。
后释界者。就上意根，更开六识，为十八界。界是别义，体相各异故，亦是因义，相假成用故。然法尘二界，兼通色心，故使经论开合不定：或摄在心，则色十心八；或分为二，则十色七心，各兼少分。今收于色，故云十一。至于下，示上入界通须劝治。良由根、境和合起用，造诸妄业，遂受轮转。今既了达，随境制根。然此诸根，心为其主，亦当常尔一心等。界中加识，对治亦尔，故云例上也。
此之人法，通凡及圣，观察识妄，斯唯圣证。谓我能观，此凡想倒，不可信也。
总结中。初明同异。谓下，破妄情。
就解上人法中，戒慧非一名诸，体唯缺有名出；离此法外，非余法能名要；顺法治惑，故曰成就也。
释上人中。云非一者，指前六种。缺有者，缺，犹破也。下以治惑释成就者，圣果所克，由惑断故。
我已入圣智胜法。
二、别解中，我已入圣智胜法。谓得生空之智，故言圣智。会正名圣，由观无我，感于圣故。又法空解，达阴知无，故曰胜法。
次别解者，谓释上所称之相。初总牒，谓下，别解。上约人空解圣智，又下，次约法空释胜法。
自言：有念在身，若正忆念，若坚持戒，若有欲，若不放逸，若精进，若得定，若正受，若有道，若有修，若有慧，若有见，若有得，若有果。
就注解中，此胜法之相耳。
有人依解，广竖义章，动经他日，意所异也。举宗以明，持犯为正，自余随律之经，略知名相而已。诸经论师，自分宗体，彼尚不解律刑，此岂横知他学？纵有前闻，亦不得述，费时损日，徒张无益。自宗犹困于未闻，况余经论，何由道尽？可谓不识分量也。须臾死去，莫浪多事。故今但释其名也。
释注，斥世中。初四句牒非显异。他日，即多日也。意异者，疏主自谓也。举下，明其异相。初指宗斥滥，纵下，遮其旧习。费下，彰过，自下，结责。未晓己宗，强知他学，劣识而欲博通，蠡杯而酌大海，故云不识分也。须下，诫劝。故下，标今。
言有念在身者，即身念处也。故律云有念能令人出离，狎习亲附，乃至无复艰难，而得自在也。
言正忆念者，谓受、心、法也。
言坚持戒者，八正道中，语、业、命也。
言有欲者，四如意足也。
言不放逸者，五根、力也。
言精进者，四正勤也。
若得定者，谓三空，即空、无相、无作也。
若正受者，四种：一、想正受，初禅觉观俱也；二、无想正受，二禅无觉观也；三、随法正受，三禅乐由随也；四、心想正受，四禅有无想，外人计为灭心，为除此计，故言心想也。
言有道者，律释十一支道，广如舍利弗毗昙所说。
若修若慧若见，即道分三慧也。
克证在己为得，遂因为果，酬因为报。无漏是果，而非报摄。
略释中。初言身念。下引律释。初句标观功用。系念修学，故云狎习。乃至者，彼续云修习增广，如调伏乘，守护观察，善得平等，已得决定，方接下文。远离诸有，故无艰难。断贪绝缚，故得自在。受心法者。八正。四如意足。五根、力。四正勤。三空。四正受即四禅天定：初禅具五支；二禅具四支；三禅五支；四禅四支。十一支道者：一支道，二支道，三支道，四支道，五支道，六支道，七支道，八支道，九支道，十支道，十一支道。三慧。修，慧，见。
我知是，我见是。
文言我知是者，释上境虚，知谛不妄也。我见是者，亦同也。
释我知中。前引僧祇，知对四谛，故云知谛。见亦同者，应云见通不妄。
若言天龙鬼神来供养我，若得不净观、四禅、四空定等。
注中云天龙来供，戒本不引。今所有文，引受戒时，举重示相，义不乖也。
释注中，初科。戒本不引者，指律广解也。今下，指所出。即受法说相中，彼皆判重，犯相是齐，故云不乖。
问：天龙来供，凡尚感发，有何罪故，乃入圣中？
答：相与圣通，故齐一重。又过常人之所有故。
问中。由事非局圣，疑其同重故。答中两意：上约滥圣释，下约过凡释。
下列不净观、四禅、四空，例是凡法，有诳俱重者。多论答云：是甘露初门，一切圣人由之而入，故言过人法也。
次禅观中。初牒问，以疑凡法而得重故。下引论答，以决所疑。甘露者，味中最胜，以喻出世无漏圣道。入道之始，必由五停，不净居首，故云初门。
问：前明有念在身即是观身不净，四种正受亦即四禅，今注复列何为？
答：由此禅观，凡圣通修，前约圣道，此据凡论。纵不称圣，但云得此，亦在重例。是以疏中判为凡法，意可见也。
彼于异时，若问若不问，欲自清净故，作是说我实不知不见，言知言见。
文云彼于异时下明犯过者，以后悔前相也。
问：妄语之相，戒有五位。大妄大谤，戒本所列，自言引虚。小妄小谤，戒本不出者？
第四句，明自言中。问意谓谤妄不殊，理当俱列，而出没不等，必有深意。
如昔解云：上二罪重，有坏众义，须僧治罚，故安自言。余过是轻，故不安著也。
初解中。言坏众者，以犯二篇坌污清众，必加治摈，须取自言。余但坏行，不必加治，故不须著。
若尔须治，初二篇罪俱是坏众，余何不著？
答：义应如问。但为相隐难知，非其自言，无由可识，故结集家取意集之。重著轻略，大覆小覆，大妄小妄，大谤小谤，例如此也。
次难中。意云，二篇并是坏众，何独三戒列之？答中。初正答来问。言相隐者，三皆语业，语无形迹，不同余戒粗相彰显故。重下，潜通来难。以小妄等亦是相隐，何不著耶？故此通云：轻者略耳。大覆，即尼八重之一，戒本亦列自言。僧戒虽无，意彰律本重者皆著，故随引之。
又人解云：自言有二：若问自言，通一切戒；不问自言，如戒本列。初篇有者，以缘有，故列之；后篇无者，以缘无，故不出。如梦漏失，当时有故，即除。淫亦应开，当时无故，不列在律，下文开之。如是准知。上已解竟，可细寻取，岂非缘也？
次解中分四。初示二种通塞。问自言者，如诸戒缘，如来并先审实，后方制戒，故云通一切也。初下，立义。如梦下，举例。下文开者，即律·调部，比丘睡中，为女就淫，佛判不犯是也。如是下，结指。上已解者，即杀戒云毗尼以因缘求，乃至云前后诸戒，繁相并同等。
问：若如此者，文列若问自言，列来何为？
解云：类通诸戒，俱不须列。为除疑故，相与列之。若不彰者，见有不问自言，谓不须问自言也，故相对出。余戒无不问自言故，问自言无对故不出。大有理也。
难中。意谓不问自言，可从缘说，问自言者，既通一切，何须列之？释中。初正答三戒须列之意，余下，点示诸戒不列所以。大有理者，疏家结叹。
彼于异时者，犯罪发露前后经夏，故言异时。
牒解中，初文。即婆裘河边诸比丘，夏初妄语，安居竟往佛所，方乃自陈，故云经夏。
若问不问者。当时如来以世疑，问汝有实不。惧犯过故，遂自陈首我行妄圣，即不问自言也。
次科。初句总牒。当下，别释。初叙问。诸比丘至佛所，自述称圣，遂招利养，佛问如疏。知而故问，示同常人，故同世疑。惧下，次释不问。
欲自清净，故作是说者，见世行恶，诣官首露，便原其罪。佛法不尔，业结在前，吐言招恶，成因已竟，苦果难除。
三中。世礼约刑，佛法论业，不可类同。原，谓取其本情而赦罪也。
意欲以后悔前，用实转虚。由口造业，言了结重。
注中人解，取意可通也。
点注中。以前后注文，并引律解，此取相传，故特点示。
除增上慢。
除增上慢者，无漏正道，出过相有，名为增上。然于增上之法，未得谓得，名之为慢。
第五句，正释中。初释增上，即目圣道。然下，释慢，谓不进求。
十诵云：久在山林，不睹妙色，暂伏烦恼，自谓永无，故生慢告。后近城傍，见色起染，知己是凡，更加精进，果成罗汉。佛言：犯吉障道。
缘中。妙即好也。境虚心实，但乖言议，故得吉罪。
既已证圣，那言障道？
此据罪体能障为言。圣人但不结业，非无违制，义须悔除。如摈阿难，结集之时，受责悔过之例。若据本律，则不结罪。
比丘慢心，自谓得道，后勤精进，证增上果，生疑，白佛，佛言：增上慢人为不犯。
注中文相可解。云生疑者，解言：准境虚边，应犯正罪。然我心迷，无有情过，故于持犯，不能自决。佛判非犯，止为心迷。
注中。初句总指，云下，别释。初叙疑情，即于心境疑犯非犯。下二句明佛断。
是比丘波罗夷。
是比丘下，引人入法也。
第六文中。引人即比丘，入法即罪名。
若作是虚，而向人说，前人知者，波罗夷；不知者，偷兰。若遣手印，若遣使，若书，若作知相，若知者，其犯亦尔。若于不能变形畜生向说，得突吉罗。下四众如前说。不犯者，增上慢人，若业报得，若不言我得，或戏笑说、疾说、屏说，欲说此、错说彼是也。
初、自作轻重中。若遣书印者，西域人指并贯环印，见相知心，义应假语。
注文。科约同前，但无境想句。明犯中，初科。虽示印相，亦有语助，故云假语。
言作相者，现身口威仪，令异凡度也。
次科。作相，即身造口业。注中，作下有知字，谓现相示有所知也。
于不变畜向说何益者。以出家人言行相守，何得自轻，妄称不实也？
三中。云不变者，以对能变得兰故。初难结犯，畜既无知，何意须诳？以下，叙其犯意。
就不犯中，若业报得者，今有见鬼彻听，非是修得，恐同圣故。如世俗通，咒通、术通、幻通、药通、报通。如鸟飞空，报通也。人虽不得，亦不怪彼。
不犯中，初科。通力有二：圣人修得，则具六通；凡夫报得，但无漏尽。初正示。恐同圣者，显注简也，恐世有者疑谓犯重，故须出之。如下，引类。文列五种：上四，灵妙莫测；下一，去来无碍。故并名通。如下，别示报通，出不犯意。人见飞鸟，既不惊怪，则知报得，不足动人。
戏笑已下，以轻遮重，非谓全持。如上制戒，明违顺也。
次科。由制犯吉，故云以轻遮重。如上，即初戒教所诠中，彼云顺不犯法成，违圣制意是也。
不共住。
诸大德！我已说四波罗夷法。若比丘犯一一波罗夷法，不得与诸比丘共住如前，后亦如是。是比丘得波罗夷，不应共住。
今问诸大德：是中清净否？
诸大德！是中清净，默然故。是事如是持。
上明四相，释标章门，众已委知，又除疑执，故又结也。
就结章门，又分为三。初、有一句，告众情也。若比丘犯下，除疑执也。今问诸大德下，欲说后篇，又静众也。
就初又二。诸大德者，举人叹德，动神府也。已说四波罗夷法者，正结章门也。
标释结中，罪四不别，共为一章，文分为三也。
结章，告情中。初正释。神府，即是心识也。标下，通示总别开合之意。
次除疑中分二。
初云若比丘犯一一法，乃至不得共住如前者，释同住疑也。时人疑意，但言犯者不共住，不知何等不共住。故今解云：未犯已前，以人净故，得于二种法中同住。今既一犯，不得如昔同法共住，故言不得共住如前也。
次科，今解中，初文又三。初标示；时下，叙疑；故今下，正释。二种法者：一、说戒，二、羯磨。
二、后亦如是者，释重疑也。时人意谓：初犯斩首，有戒可破，后虽犯过，谓非有罪。故今释言后犯亦尔。不预前共住之例，故曰不应共住也。
次疑中。初标示；时下，出疑意；故下，释通。不预前者，谓未犯时。
有人言：白衣沙弥，不足僧数，一犯已后，如前无异，故言不得共住如前。疑无重犯，故云后亦如是。
他解中。大同上解，唯如前义别。谓犯重非数，与本未具无异，故云如前。
问：此律重犯，随作不轻，何故僧祇学悔人犯，止但吉罗，亦应驱出者？
答：义同文异也。律中犯重，有行悔者，犹在僧中，说戒、自恣异于沙弥，故同夷罪。如打犯重，还结波逸提。僧祇轻者，就不足为言。故十诵云：与学悔沙弥尼安居中犯僧残，听比丘受日与摩那埵。若学悔沙弥，行淫、盗、杀、妄，还得波罗夷。
问异部中。四分、僧祇，重不重别，计非相比。欲显二宗之意，故此问之。答中。初句通示。学悔预众，而不足数，彼此皆尔，故曰义同。重犯结罪，夷吉重轻，故云文异。律下，别释。初明本部重结，别下众故，引例可知。次释僧祇犯轻，简堪足故。下引十诵示之。先明不重唯约初篇，僧残已下，例有重犯。若下，次显初篇亦有重义。谓同名之罪有犯，如前淫后杀等；同种之罪不重犯，如前盗后复盗等。
问：初篇、二篇，同坏众一，假僧治罚。何故初篇著后亦如是，二篇则无，意有何义？
答：初篇断头之罪，疑谓一犯后不重科，须安后亦。残是有余，无疑不著。
次问中。欲显重犯之疑，唯局初篇，故约二篇相比为问。答中，可解。
若尔，初既重犯，不应断头。既喻断头，亦无重犯？
答：断头据果为譬，重犯据戒犹存。
难中。重犯断头，二义相夺，不可齐立，故引为难。答中，以各从一义，故不相妨。
就解戒本广宗八篇，次解第二。
义门分别，有八种意：
初明业不自成，必由惑发，惑虽众多，不出三毒，故以篇戒，配毒成相；
发虽在惑，畅必在具，所以第二，配属身口；
两业乃现，作必有由，故次第三，明自他义；
上显成业，由境而兴，故次第四，遮性相摄；
然初制意，为存道本，故次第五，配篇种类；
名相乃异，须定行基，故次第六，持犯方轨；
凡所禁制，约报彰持，故次第七，僧尼同异；
上虽张相，未辨小学，故最末论，沙弥任运。
释僧残篇，初总列。八段束之为四：初即是惑，二、三约业，四、五、六据教，七、八就人。从二已下，一一皆有结前生起。遮、性二位，或约情非情，或就事轻重，并从境分，故云由境也。八篇戒相，遮性统收，故云相摄也。为存道本者，下篇诸戒，为防四重，四重即是入道之基故。持犯总收四行，四行统一切行，故指持犯以为行基。
初明第一，配三毒者。
就此十三：初有七戒，因虽三毒，成必贪心；次二谤戒，因亦三毒，成在瞋嫉；二破两戒，亦因三事，痴慢心成；后有二戒，因瞋痴起，成亦同之。
配毒中。因即始起，成谓究竟，始终二心，同异不等，故须两列。然起不可定，今但取成。初七贪成者，漏失等五从内色起，二房由外事生。二谤瞋嫉成者，如律缘起，瞋恨沓婆，嫉他好请，嫉对违境，亦属瞋中。二破痴慢者，痴谓立邪破正，慢则称佛自尊，慢摄于痴。后二瞋痴起成同者，瞋谓遭摈被谏，痴谓谤僧抵拒。
若当讲解，须叙戒缘，用显三毒，成业相貌。
次广叙中。因佛制淫戒，迦留陀夷欲盛，次第起前四戒。迦罗旧知媒法，遂结第五。佛听造房，比丘广乞，因制六、七。故总归贪。余略如上，至后注中，更自委释。
故僧祇云：有戒从贪欲生，如弄身、淫触、染语、媒嫁也；有罪从瞋恚生，如无根谤、毁訾、驱出、打搏等；有罪从愚痴生，如边、邪等见；有罪非三毒生，如无学犯。
引证中。僧祇通明诸罪，非止一篇。僧残篇中，止有七戒，染语即兼二粗，邪见即二破。如无学犯者，误心遮也。
第二，明身口相者。
漏失、摩触，唯身心犯。二房据本，由身成犯，亦有教人口业犯义。自余九戒，口业成犯，亦有身业助成之义。如后四谏，纵设不言，随满便结，何待口也？意通前业，不可别配。
三业中，初配。漏、触但是身业，而云心者，以通从别，相带而言。次二房，亦有口业犯者，如下教遣是也。后九下，明互造。且举谏戒不必假言，而二粗、媒嫁、二谤，如后戒本，并通作相故。意下，若单意业，未必有身口，若身口业，其必兼意业，故云通前也。
故僧祇云：有罪非身口，从心生。即应问言：何心取物、杀人、触女、断草、掘地？是名取心不取事也。有罪取事不取心者，不应问他：汝以何心淫、饮酒、与未受人宿过限？随有犯者，当如法治。
引证中。除后三戒罪从境制，自余一切皆从心制，故知无心不犯，可证上文意通之义。
第三，教遣不同相者。
二粗、二房四戒，自作成重，故不须说。教人作者，于身无润，不同犯轻。
教遣中。通示四戒者，一往粗分，如下细简。
若二粗，能所互有染，随染而结重。
别释中，二粗。能所互染者重，不染者兰。义钞云：能所互有染心，能所互轻重；能所俱有染心，能所同犯。明有教人成重之义。
若论媒相，不问利非利，俱同犯残。
媒嫁中，初科。古约得利，今取染分，故云不问等。
昔人解云自重教轻者，便引律云若我语僧，恩不在我，故知有利方结残者。不如此也，斯引缘耳。必结成业，教他同犯。如白二遣人媒，合众同犯者，以染爱分故。
古解中。引律者，即调部文。彼因檀越凭求他女为妇，僧为白二差使往问。许已，作使比丘念言：我今若还白僧，恩不在我。即自往彼，语居士已，生疑，白佛。佛言：众僧偷兰，使比丘僧残。古谓僧犯偷兰，则是能教不得利耳。不如此者，斥其错解，以佛判僧兰，乃是方便，非约不得利也。斯引缘者，指彼误引。以彼使言恩不在我，乃叙本缘，非正判犯故。必下，示正判也。以僧犯兰，由不至果，若同往报，合众皆残，故云必结等也。如下，引证，亦出调部，缘起同前，但作使比丘问已，还伽蓝中白僧，僧即告彼居士令知，佛言一切僧残。染爱分者，分字去呼，谓皆沾染分故。
若如二房，亦有共作义，亦同犯也。
二房中。共作同犯者，虽是教他，由有己分，即如善见段段计人，过量亦犯。
二谤为言，教人起谤，损境畅思，不问为己不为己，皆同犯也。
二谤中，初文。诬污清人，损境情重，故不独为己。
有人云：不同犯。所以然者？若教他言：持我三根，往谤彼人。僧若检校，不问所教，故知是轻。故善见云：慈地得残，能教人也；尼得吉罗，所教人也。
次科。初标所立。所下，释成。故下，引证。以慈地比丘教妹尼，对众僧前谤沓婆故。
任情所存。然作业是重，未可同于外部。
三中。初句纵古，然下，夺归今判。古据善见，乃执异部耳。
次有六戒，教人但轻，漏失、摩触及四谏戒。若僧未设谏，教者但吉；若僧设谏，教莫舍者兰，以有僧命众法可违故。漏、触教人，成者，犯兰，义不待言。
释后六戒，正示中。初总示。若下，别释，先释四谏。漏下，次释漏触。不待言者，以易知故。
问：如漏、触，教若未成，但犯吉罗。如何四谏作未成犯，已结兰者？
答：不同也。彼但自坏损他，又无僧命可违，故待事成方兰。此谏教人，自他俱损，复有违于众法，反前故重。
初问，以漏、触、四谏，教人未成，结犯轻、重，故问释之。答中，初句略示。彼下，正释。初明漏、触，反下二义。文多自坏二字，义钞云彼教人者，但是损他，可验传误。此下，次明四谏。相比可知。
问：所谏之人违白未竟，但结吉罗。何以能教犯重，所教轻者？
解云：所谏结罪，因果分齐。违白若竟，其果是兰。故白未竟，其因但吉。又有僧残重果可趣。能教之人无果可趣，随语违命，故但偷兰。
次问。所教拒众，应合犯重。能教语助，理合过轻。事乖常理，故须问释。解中。初明所谏犯轻，二义通之。初对前轻过释。此就一白，自分因果，果既是兰，因不当重。又下，望后重果释。由后有重，故结前轻。能下，次释能教重义。言无果者，无上二果，当体即果故。
次明遣人。谓九戒遣人为己作者，同于自犯，如漏、触于己身之类也。四谏无有教人为己违谏，故所不论。
遣人中。教谓令彼自为，遣即使他就己，如漏、触等，举事可为。众法行谏，必对犯人，止容自拒，故无遣义。
第四，明于遮性之义。媒嫁、二房是恶，名遮。自余十戒，体是不善，名性恶也。以媒、房等自损妨道，等同残业者，如母论云结戒法异，轻制重名，欲令行者稀而不为，令进道也。
遮性中。初总分诸戒。以下，别释媒、房。初约事轻，征其所以。如下，引论释通。初正释，彼分四位：犯重报轻，犯轻报重，犯报俱重，犯报俱轻。欲下，显意。
第五，明戒皆初篇种者。
如多论云：如初四戒，各有种类。
种类中。多论云：二百五十戒，以类而言有四种类，以罪而言有五差别。即四戒为种，下篇为类。
何以知然？如十三中，初有五戒；三十中，尼衣、使浣、染毛三戒；九十中，与女人说法、同宿、安坐、强坐、露坐，教尼已下有十戒；悔过法中第四戒；于众学中，高眄视等，属淫种类。
初淫中。十三有五。三十有三。九十有十五戒。上列五戒，露坐即在教尼下十中，则有十四。准论后列与女议共道行，乃成十五，文中阙之。上四可知。教尼下十。悔过第四，即兰若受女人食。众学高眄视，彼因佛入舍卫，人民于屋楼阁看佛及僧，六群仰视男女好丑，因制不得眄视入白衣舍及坐二戒，即四分左右顾视。
二房，畜宝、贸宝、贩卖、乞缕、夺衣、回僧，藏衣、用净、贼期，四悔学家，覆食、污草水等，为盗种类。
盗中。十三有二。畜下，即三十，准论有七，文阙劝织。藏下，即九十，有三。四悔中学家盗摄者，以僧法制断，往受同盗故。覆下，众学中三。
污家，憍奢，用虫、饮虫、杀畜、打、搏，尼食，大抟、便于草水，并杀种类。
杀中。污家，即十三中一，若取摈谤，合在妄中，今取污家，令他不得供给，故在杀中。憍奢，三十中一，即四分蚕绵卧具也。用下，九十中五。尼食，即四悔中初戒，因取尼食，令彼饥困故。大抟下，众学中三。大抟在杀者，或能令他不得食故。草水，即上盗中二戒，望损物命，又在杀中，义通两用，故列前后。
二谤、两破、戾语，一二居士、王臣，妄语次十，指授食，说法戒等，并妄种类。
妄中。初十三中五，戾语，即恶性不受语也。一下，三十中三。妄下，九十中十。指授，即四悔中第二，佛令呵止，不呵而食，故在妄摄。说法等者，即众学诸戒，十诵二十一条。
讲者不可单历，欲令他解，次第张相，结过属著，岂不然乎？疏者加之甚易，恐繁故也。
结示中。初令广示。疏下，次显文略。疏中，准论总配九十三戒，余虽不出，大略可知。但不显摄属之意，故令讲者临文提示。然今记中，随有隐者已略明之。余如图相，一一列示。
第六，明持犯方轨。唯有二房，具两持犯。余名止持，造则作犯。
持犯中。标判者，前约心用、教行，以明双持，今就戒本，须从后义。
若为明者。
如昔解云：止不作房名止持，从僧乞法名作持。言二犯者，止不乞法名止犯；作房成者名作犯。据犯，名体是一；据持，名体各异。
释中，初科，引古又二。初列示四行。彼约守戒无污为止持，故云止不造房也。造房乞法，方有作持两犯。据下，次总判名体。据犯名体一者，文误，准义钞，合云名异体一。言名异者，止、作别故，言体一者，同造作故。据持名体异者，名异同上，言体异者，止持守戒不为，作持造房乞法。
今详古解，略指三失：
彼以止不作房而为止持，则全不晓持义。前约四心，分为二别：行前三心，体无污染，义名止持；行心思虑，业相显彰，方得名持。岂有不为而名持耶？又止持、作犯，须约一事相翻以明。若谓不作名止持，作成名作犯，则事非一体，义非相翻。
又若不作即名止持，则应不问量之如非，但使作房，即成作犯。又复依量而造，为属何持？若属止持，理应不可；若属作持，且非乞法。是则二持俱无所属。
又双持双犯，亦据一事而分止作。今既二持名体各别，则非双持之义，不可立矣。
略言三过，余如正解。
今解持犯之生，皆从法起，违顺教相，故有犯持。据房为言，事、法分二，各具二持，名体须显。安有端坐不修为持？如杀盗等，随境制御，识达业相，方成前行，号曰止持。岂可卧地我不杀生，便于生境能发随戒？戒随三善，缘境而生。前立义中，约行明持，无问止作，前之三心，不名持犯。云何此中，我不造房，名为止持？义不可也。
今破中。初通示持犯之本。法即是教，未立教法，无持犯故。据下，别示房戒。初立正义，反古三失。事法各具止作，名体如下所显。安下，次斥古非。初举重戒例破。御谓正念离非，即能治之行。识达谓明辨行相，即解教之智。必须此二，方得成持，自余悠悠，但名泛善，学者临文，细意详究。戒随下，次约随戒翻破。指前立义者，即持犯成就中。今师必据造房以明，与古全异，故此斥之。
故前义立，后以事法明持犯相，如此可识。
次科，生起中。上句结前，余文生后。事理合作事法，写误。
就房事明持犯者，依教不越名止持，验教知量名作持，出于教量名作犯，不顺教故名止犯。此则约其度量，显其违顺，止作持犯，名体各别。
次分事法中，初科。四行举要为言：止取离过，望不犯罪，则名止持，反成作犯；作取修善，望依制法，名曰作持，反则止犯。方显四行，名体不滥。验，合作检。度量，即长广制法。
次就法论，恐犯教制，如法无违名止持，从僧乞法名作持，故违不乞名作犯，即此违教名止犯。此亦名体各别。止据无违，作据顺教，极分明也。若有昧者，翻犯可知。
后法中，先列四行。止据下，重示二持。令翻犯者，古谓乞法，但有作持及以两犯。既存两犯，必具二持，以翻作犯即止持故。
问：准此持犯，与前既乖。约事明作，身营可悉，故犯僧残。约法明作，其相如何？
答：此之过量及以不乞，缘虽两望，果由房结。对相思事，随有四违，才一举手，营构土木，即有偷、吉四罪随生。安有过量，偏属作犯？若如此问，后戒无过，无作犯矣。准此成例，身业是过，约缘分罪，随多少也。
问中意者，以不乞法，但是不为，何有作犯？故蹑前事，相比征之。答中。初正答。两望，即过量、处分，此谓不乞，还望造房，得有作义。对下，次斥偏局，又二。初约多罪难。对相即房境。思事即行心筹度。事、法，各有止、作两犯，故云四违。偷、吉，此约方便，二作犯两兰，二止犯两吉。若下，次引后戒例难。此二重难，虽释前问，乃是对破古师耳。准下，结显。后戒无过，而有作犯，可例此戒，具二作犯。既有二作，则兼两止，并望身业造作过量，具兼四犯。又复乞、过有无不定，故云约缘等也。
今以句法，用收教相，意同持犯方轨中说。九人造房，中有迷悟。一人识达法犯无疑，故不结其不学无知；余之八人，随相多少。
历句中，初科为二。初指前文，九人下，示立句。
初但一句，识法识犯。法谓白二，犯谓僧残。既随僧乞，名曰作持。于僧残罪，欲犯不得，名曰止持。如此约句，何有不解？
上品中。初标句。法谓下，释相。既下，判行。复示双持，于义益显，仍斥偏执。
中有四句：一、识法疑犯；二、识法不识犯；三、疑法识犯；四、不识法识犯。并乞造房，同号作持，由于法犯迷而不学，各有罪故。
中品，列句结行，在文易解。
问：罪是止犯，作持何用？
答：就事作故，无犯名持，何妨于法无学故结。
问答者，以持中说犯，理不当故。
下品四句：一、疑法疑犯；二、疑法不识犯；三、不识法疑犯；四、不识法不识犯。
所言疑者，疑法白二、白四，或用单白、直和，或须、不须，故曰疑也。言不识者，谓直单白，不须白二；或须白二，不识通塞，亦是不识。对法既尔，约犯僧残，迷、疑同此。
下品，释迷疑中。迷即不识。言约犯同者，疑谓为残、为兰、为无罪等，迷谓直犯兰、吉等。
既无识兼，不及中故，名为下品。若论法犯俱有迷者，最是下下之人。而名持者，由于僧残有乞无犯。
示品位中。初三句正示。无识兼者，异前中品半识相兼故。若下，别简末句。而下，结行。
问：等同不学，疑、迷二相，结罪不同者？
答：疑两缘生，故是解律分有智性，故结吉罗。不识不尔，痴故昏迷同于黑业，故结提也。如上广之。
问中，但问无知两结之意。答中。初明疑相。由半涉是非，故云两缘生也。不下，释迷相。黑业，经论明白黑二业，即善恶也。此虽非恶，由痴暗心，纵毒成业，故云同也。
第七，僧尼不同门者，轻重分戒，有六不同。
僧尼中，尼十七戒，今约僧中十三，对明同异。
言漏失者，僧重尼轻。如多论解：女人烦恼染重，难拘难制，若制与重罪，恼众生故也。又云：女作在屏，苦乃盈流，故轻。男子不尔，随事能出，故重。
明异中，初科。言尼轻者，但犯提故。多论二义，初约染心，男轻女重，教必随报。又下，次约难易，则男易女难，教则缓急。
摩触一戒，尼重僧轻。所以然者？尼则烦惑情重，既受摩捉必为陵逼，成大过故，方便之内，制与重名。丈夫摩捉必无陵坏，不假深防，但就限分，故制轻也。又女人贪触情重，律有背夫从触之相，如彼贤愚，试蛇以㲲，女住男去，情有著故。
摩触中。初正示。尼重，即八夷之一。所下，显意，两义明之。初约陵坏有无。又下，次约触情轻重。律下，引证。律明女人有十种恶业，第六谓体背夫主，若见端正男，无羞追逐，下至从彼受于触乐。贤愚云：时特叉尸梨、舍卫二国不和。特叉王欲试舍卫有圣智否，遣使送二蛇，粗细长短相似。能别雌雄，斯为大善。波斯匿王及诸群臣，无能识者。时梨耆弥归问儿妇，妇言：以一端细㲲，敷置于地，取此二蛇著上。雌者静然，雄则搔扰。何以知之？女之为性，爱著细滑，得软生染，不欲动摇；男子性刚，转侧不安，故可别也。疏云女住男去，即雌者静然、雄者搔扰也。
言二粗语，僧重尼轻。男则刚犷无羞，为之事数，故重；女则软弱多耻，为之义稀。又趣重果方便，纵造但结兰罪。
二粗，尼轻，但犯兰故。亦约二义释之，初约稀数，又下，次就趣果。
问：比丘为淫故语，为得何罪？
答：亦方便兰。
若尔，与尼不异，何以尼众一向结兰？
答：女既耻为，自非交染，必无泛语。
若尔，必非期淫，为语何罪？
答：如文亦兰，但非因罪耳。
二房亦尔。所以不同，僧是多利孤游，造房事数故重，尼则反前故轻。又如多论：二人共造，不独宿故，人无房量。纵有过者，轻而不重。
二房中。尼兰同上，故云亦尔。所下，征示。初约稀数释。尼反前者，化缘微寡，则非多利，出处须伴，则非孤游。又下，次约共不共释。人无房量者，由是共造，各不满量也。
媒谤已下，同犯可知。
显同中。媒嫁、二谤、四谏，共七戒，二众不异。
第八，明方便任运义者。如沙弥时，遣人为己粗语、叹身、媒嫁、二房，及以二谤。进受戒已，前所遣人七事成就，三性之中任运成残。余无遣人同犯义，故不说任运。
任运中。但使有遣人义，即有任运。初明有中，文列七戒。余下，二、明无。谓漏、触乐在他，四谏须身现。
诸大德！是十三僧伽婆尸沙法，半月半月说，戒经中来。
次消文中，标、释、结，并同须引。
牒释中，先示三章，八篇皆尔。
就释相中。
初、故出不净戒。
第一，漏失戒。
此戒人多喜犯者，良由放逸心性，不思死至故也。若依涅槃常思观察，我此生死，未有边际，世之事者，无由造矣。多论云：佛所以不听者，为令正法久住故，又止诽谤故，又欲生天龙善神信敬心故。又淫欲恶法，正是生死之源，障道根本，理宜制断，令梵行清净故。
释初戒，制意中。初叙过本，引涅槃以证。次明制意，引多论委示，文列四义：初住持，二四灭恶，三是生善。钞云：四律并言：云何以不净手受人信施！
次释戒名者，方便动转，标心究竟，名之为故，体分盈流，故曰也。
释名中，体分，即不净。
言具缘者，但唯三缘：一、标心出不净意；二、方便动转；三、出便犯。
具缘有三，随境成犯，故不列境。
佛游舍卫城。迦留陀夷欲意炽盛，身色瘦悴，独处一房，好床褥被，地施敷具，饭食丰足，随念弄失，诸根悦豫，颜色光泽。诸比丘举过白佛，佛无数诃责已，而制此戒。
就戒缘中，明独处安敷，故起逸过，岂非不思世间不可乐想？故致斯过也。
戒缘，同上制意。不可乐想者，谓观世间无常不净，生厌离故。
若比丘，故弄阴失精。
就戒本中四句。
初能犯人。
二、故弄下，明其过业。男阴女阳之相，无暇述之。生沉终浮，死则伏仰异也。
次句，释文中。男体是阳而用属阴，女体是阴其用属阳。凡人溺水，生则沉下死则浮上，男伏女仰，可验阴阳。今戒制僧，故目其根以为阴耳。
精者，持身之宝也，必遍身分中，如善见所释。律中分色轻重，乃至二果色如浆者，欲心薄也。
释精中。指善见者，彼云举体有精，除发、爪及燥皮无也。律下，彼云精有七种：一、青者，转轮圣王；二、黄者，轮王太子；三、赤者，犯女色多；四、白者，负重人；五、黑者，轮王第一大臣；六、酪者，须陀洹；七、如疏引。
实心故作出不净意。前境有六，若于内色、外色、内外色，若水，若风，若空，随作方便，若出，即犯。
注解云实心故作者，谓非心所行，不名犯也，解上故字也。
释注，初科。非心不犯者，反释实心故作成犯。
言境有六者，据戒无境也。何以知然？若空动身，亦名犯也。若不出境通收内外，恐漏罪网，故便列之。
境中，初。云无境者，以随缘可出非局一境，故引空动，证无可知。若下，次明律中列境之意。内外，如下所列。
言内色者，律中受色，谓心领纳名之为受，与受相应色名为受色，即是人身有识持者。二、外色者，谓非情色也。三、内外色者，两色中间也。五分云：内色，己身；外色，他身也。
四者，水中，逆顺而出也。五者，风中，相同于水，乃至口吹者。六者，动身也，文相可解。
别相中。初释三色。内即有情，通于自他；外即非情；两色中间，即兼二色。前释受色，受即四阴之一，心依色阴和合成身，故云相应色也。即人身下，直指其相。人身即色，识持即心。次引五分示不同相，本宗自他并是内色。四水五风，并谓逆顺，触根皆可出故。第六，即空为境。
除梦中。
三、除梦中者，开缘也。
佛言：乱意睡眠有五过失：一者，恶梦；二者，诸天不护；三者，心不入法；四者，不思惟明相；五者，于梦中失精。善意睡眠有五功德，即反上句也。
注解善恶两梦，其相可知。
善见论，梦有四种：一、四大不和故梦，如见山崩地动，飞腾虚空，虎狼贼逐等。二、先见故梦，如昼见青黄男女，夜则梦见。三、天人与梦，或有善恶天子，为现善恶两梦。四、想心故梦，此人前身为福，则有善梦，诵经礼佛等；若为恶者，则见杀盗等。前二不实，经云如梦幻等是也。后二为实，经云但取梦相，如方等、佛名所说。
第三句，释注，引教中，初科。前列四种，后总判虚实。如梦等者，经中多取喻，法不实故。如方等者，悔法有三：一、无生，二、作法，三、取相。彼明取相，故令求梦以表罪灭。此皆圣人所示，如上第三是也。
如善见云：梦通三性。若见礼诵，是善性。乃至见青黄赤白，为无记也。
次科，引示中。乃至者，文略梦杀生、偷盗、奸淫，是不善性。
若尔，三性岂非罪耶？
如成实，梦中成业如蛐蚁等。是以律中五种过失，岂非罪也？如五分中不摄而眠，五吉罗也。此云不犯，开于残耳。
征释中。蹑上恶性，以难今开。如下，释通。初引成论，明结业。如蛐蚁者，示感报也。次引二律，明违制。律中者，如注所引。过失即罪，但无罪目，故引五分决之。义钞明梦业不感总报，不无别报。
如僧祇中云：梦者，虚妄不实。若有实者，于我法中修梵行者无有解脱。以不实故，得尽苦际。
三中。引祇律者，以修行者尚有梦中造罪，由无实故不能障道。
僧伽婆尸沙。
僧伽婆尸沙下，结罪名。
若方便弄不失，偷兰。比丘自相教，若失，犯偷兰；不失，突吉罗。尼，波逸提。下三众，吉罗。不犯者，一切不作出精意。
下注解辨相可知。
第四句，点注中。亦应科分犯与不犯。犯中分三。初明方便，次辨相教，后对余众。
二、触女人戒。
第二，触女戒。
佛所以制者。多论云：有六义：一者，出家之人，飘然无所依止，今制此戒，与之作伴，有所依怙故；二者，息诤根本故；三、为息疑嫌心，不但为捉而已，言即作大恶故；四、为断大恶之源，禁微防著故；五、为护正念，若捉女人，失正念故；六、比丘出家，理应迹绝尘染，标心累外，为世轨则，若捉女人，则丧世人崇敬心故。
二、摩触戒，制意中。一、五、六生善意，二、三、四灭恶意。息诤者，人多妒色故。息疑心者，疑谓作淫，故云大恶。失正念者，以著欲乐，不能摄故。
次辨释名者，轻重离合三意。
言释名者，身相摩对，名之为触，故曰也。
释名，可知。
言轻重者。
问：僧尼俱触，而罪有轻重，二人俱宿，而罪无阶降者？
答：触对为言，陵不陵别，故夷、残。宿中悬对，讥义是同，故俱提也。
轻重中。问意，以二众触、宿结犯不等故。答中，上明触别，下示宿同。未即有讥，先防而制，故云悬对。
若尔，如尼受染心衣食、共男入室，讥义不殊，何为阶降？
答：染心衣食，深防重罪，故重。共入暗室，当相讥疑，故轻。故非决也。
转难中。受染心衣食犯残，共男入暗室结提。此引尼戒，难前同宿，讥同罪等。答中，初明染心，不就讥论，故异。次明入室从讥，故同。异上悬对，故云当相。制缘既异，不可相决，故云非也。或可决合作例。
言离合者，有人问曰：九十制坐，则尼女分戒，十三明触，则道俗同罪者何？
离合中，问意，可解。
昔齐大德隐律师曰：结罪便故，所以合之。若对比丘，二女俱残，若对于尼，二男俱重，故不分戒。九十须离者，僧对二女俱提，理应须合，但结尼罪则道俗轻重不同，故使离之。
释中，初科。初总示，即高齐昙隐，依光师学律，撰钞四卷，今用彼文。若下，别释。初明触合，僧尼二触，并合制故。九下，次明坐离，尼对比丘屏坐吉，俗男则提，此谓因尼犯不同，致僧戒两立。
若尔者，尼离五衣俱提，如僧对二女坐提；僧则三重二轻，相同尼对二男坐也。此亦轻重不同，何为得合？
答：若就二、三结罪不同，实亦应离。俱对受法以明离，故合也。然前屏露，直是事中之讥，随义故别。不同衣有圣法，对法以明同离，故不分之。
次难中。初引僧尼离衣相并。前既尼犯两别，僧坐因离，此亦僧制重轻，尼衣何合？答中，初纵夺释通，然下，事法对简。事中讥者，与尼坐戒，律因迦留陀夷与偷兰难陀尼共坐，居士讥嫌；与女露坐，亦因迦留与优婆私坐，乞食比丘嫌故白佛等。随义别者，即上对尼轻重之义。不同衣者，五衣加受，离失不异故。
又难：若使结罪便故戒不分者，如下行戒，僧则二女俱提，尼则二男俱吉，此亦是便，何故分耶？
答：结便应合。开缘有异，故离。如尼女同行，尼则开僧将援，俗女则无。又尼行必假多伴，为除讥丑，俗女但有第三，便无滥过，所以分也。
后难中。以同行戒彼此犯同，亦应须合。答中，初句纵，次句夺。如下，引缘以释。初约将护有无释。又下，次约伴行多少释。下云：行途迥远，招讥过大。纵多比丘，一尼亦犯，要得多尼为伴方开。
三、具缘成犯，有五：一、人女；二、人女想；三、有染心；四、二俱无衣；五、著便犯。
阙缘中，境心二阙，略同前篇，罪轻为别。
阙缘中，初二。指前非、畜等替，心定境差名阙境。前境不改，非畜疑想，则是阙心。历句辨犯，轻重有无，同故不出。
阙第三缘。无染心者无罪，或结非威仪。十云：若女为水所没，开令接出。虽淫心起，但捉一处莫放。至岸更捉，僧残。僧祇中：若他女人没水，作地想者持出。不尔者，与竹木绳索等。
阙第三中。初正明。或结非威仪者，钞引僧祇：若共女人捉物咒愿，捉器行食等，皆非威仪，有欲心者吉。十下，引示。十诵淫心，由是开缘，故无所犯。捉一处者，开中制也。至岸无开，乘前欲心，再捉成重。僧祇地想，治胜故开；治力未充则不开捉，故云不尔等。钞云十诵、四分开处犹多，僧祇水溺难缘，至死不开是也。
阙第四缘。二俱有衣吉罗，互有衣偷兰。
阙第四中。通上具缘，二俱无衣，共为四句，结犯阶降。
阙第五缘。随有远近方便，二偷兰故。
阙五中。远合作次。远方便吉，具阙，并归第三缘明之。
不同昔人受乐便犯，但先有染，来触于女，著便是犯，何得论乐？故十诵云：比丘触女，不问乐不乐皆残。若女来触比丘，要须动身受乐结残。余广如钞。
斥古中。初斥非，故下，引证。往来两分，据断有准。下指钞者，彼分三别：一、比丘往触，不问乐不乐；二、女触比丘，动身受乐，残；三、不动受乐，律但结吉。钞约先有染心，不动犯兰，动亦得残。
问：淫触近重境，犯残非方便；盗四亦近重，而成方便者？
问中，以邻重既同，而因果制别，故以为问。
答：盗五必假四，故四而非重；大淫不假触，故触非方便。故多论云：犯淫不假他，如己二处也。
初释，引论自淫以证。
又云：盗有续成重，故作方便名，再触非大淫，如何结究竟？如律云：再盗不满五，佛言相续夷。
次释，引律。此据初盗期心未遂，必作断心，多反亦兰。
又内外起心异，故分因果别。
后释中。淫为内触，心期淫事，触则因兰。摩是外触，即成残果，故云因果别。盗唯外起，无别因果。
佛在舍卫国。迦留比丘，以佛前制，便在门外伺诸妇女，将至房中，手捉扪摸，乐者便笑；有不乐，瞋恚骂辱。诸比丘举过白佛，便集僧制戒。
就戒缘中，俗女讥笑有二相者，如萨婆多云：诸女何以来者？一、以世俗匆务，出家住静安乐故；二、善友知识闻法故；三、僧房严饰可观故。何故入房者？谓出家人断欲清净，信无疑故。何为笑、骂者？一、有欲心多少故；二、为知识非知识故；三、乐覆乐露故；四、有亲有难，无者无故。如是应知。
戒缘引论，次列三意。初女来意，复有三别。次入房意。言无疑者，信彼出家必无欲故。后笑骂意中，四句双列，分配笑、骂：上二可知；三中，乐覆则笑，乐露则骂；四中，有亲则畏难故骂，无亲则无畏难故笑。
若比丘，淫欲意。
戒本五句：初犯人；二、染心；三、女人者，触境；四、身相触下，明过业；五、若触下，结罪。
就解文相。言欲意者，明本缘也。凡有触女，不必皆残，故出其心，用成业本。
戒本，第二句中。初释欲意。言本缘者，以爱染心是触之本。凡下，显示戒本须出之意。
爱染污心。
注云爱染心者，心本性净，由爱染之，故曰也。然爱有二相：如子之爱二亲，如父之爱一子，斯则念之重也；今言爱者，谓淫欲染污之爱也，非净心故。
释注中。但云爱染，则知欲意非为期淫。然下，简辨爱心，明非通滥。
与女人。
言与女人，明其触境。女名乃通，人趣别也。如下轻重，对趣分心。
第三中。如轻重者，指注辨相。若准下文，但明畜吉。钞引僧祇非人女亦吉，释云：谓无淫心。意显有淫心，理应结兰罪。
谓境有四：觉、睡、新死及少分坏。
就境有四：觉睡，生分；新少，死分也。
释注中，总约生、死，用收四女。
言身相触，约其业相也。从发至足者，括结两头，纲网遍也。
第四句，释身中。初点文。从下，释注。身相多别，触皆成犯，发足二字，统摄一身，无不尽故。纲网遍者，教制无遗故。
相触，若捉手，若发。
言相触者，律明触相，乃有十种，易解。若捉手、发者，手谓犯起先由，发谓释除疑结也。时有疑云：捉手身肉，则有适乐细滑。发是身分，何业之有，而结罪耶？故今以发入于戒本，但著则犯，由染污心。
触相中，初科。前指律中十种者，如注所列。今引律释之：一、捉摩者，摩身前后；二、重摩；三、牵者，牵前；四、推者，推后；五、逆摩者，从下至上；六、顺摩者，从上至下；七、举者，捉举上；八、下者，若立捉令坐；九、捉者，捉前捉后，捉乳捉髀；十、捺者，以手按也。若下，次点戒文二相。时下，别释除疑，初叙疑情。故下，示出意。
今四分中不分其相。应以四句，明其轻重，觉不觉境，如是分之。故善见云：发发相著，爪爪相触，悉得偷兰，俱无觉故。若互触者，理结僧残，同戒本也。
历句中。初指句。一、觉触不觉，二、不觉触觉，三、觉触觉，四、不觉触不觉。故下，次引善见，别证第四句。若互下，后约义意，决前二互。钞引十诵，互触并兰；今据戒本，捉发成重，故云理结僧残等。
若触一一身分，僧伽婆尸沙。
若触一一下，引业成过也。
第五，文中。二句蹑前触相，结成罪名，故云引业成过。
若触四女，著便僧残。女触比丘，动身同犯；若不动身，但犯吉罗；先有染心，偷兰。互触有衣，偷兰；俱有衣者，吉罗。若与二形相触，偷兰。若以欲心触男子身，或衣钵、坐具，乃至自触及以畜生，一切突吉罗。尼，波罗夷。下三众，吉罗。不犯者，有所取与、戏笑相触是也。
就注解，人女中三位。初二俱无衣，分二。初明比丘触四女相，后明女来触比丘相。犯有轻重，可解耳。二、明互触有衣相。计应约身动不动、约心乐不乐分轻重，以偷兰含，故文中不分也。对后俱衣，例同下断。
释注，犯中，初科三位，初。对文可见。次互有衣中。言计应者，亦须同上，分二：比丘触女，并兰；女触比丘，动身受乐亦兰，不动但吉，先染亦兰。偷兰含者，由互触中多结偷兰，罪相通含，故不别举也。对下，即第三俱衣，亦应分二。往触来触，动及不动，无非吉罗，故云例同下断也。
触衣钵等，亦结罪者，并是禁约之极。心为罪本，故随境制，不令妄起故也。
次科。触衣钵者，即深防制，故云禁约极也。
尼结夷者，大分为言，约境有深浅义，非即重也。
三中。境深浅者，即分重轻。腋已下，膝已上，腕已后，名重境，余名轻境。重轻二境，互触皆夷，俱重可知，俱轻得兰，故云非即重也。
言戏非犯者，不以淫心，则余戏耳。为开残故，非不损威仪。
不犯中。虽内心无染，而外相乖仪，理须结吉，故云非不等。
三、与人女粗语戒。
第三，共女粗语戒。
下及叹身，制意同触。莫非欲染缠心，随境而避佛制，如缘可寻。
三、粗语戒，指制意中。探引后戒，双指同前。莫非下，略示大意。四戒并因迦留陀夷避制相由而结，如注委引。
释戒名者，淫欲鄙恶，极是不善，故名为粗。今说其状，表彰于口，故曰语也。
犯缘有七：一、女人；二、作人女想；三、有染心；四、粗恶语；五、粗语想；六、言章了；七、前人知解。
佛在舍卫国。迦留陀夷闻佛已制前二戒故，便于女前，欲心向彼说粗语。比丘举过，佛因制戒。
就缘中，列前二制者，释成后犯缘也，如上解之。
释戒缘中。言如上者，即指制意避制之文。
若比丘，淫欲意，与女人。
就戒本中，有五：初出犯人；二、明内染；三、出犯境；四、陈过相；五、随说下，结罪也。
女人有智，命根不断。
三、出语境中。注解人女有智，命根不断者，异于触境。彼境通于死活，此则唯是其生，故云命根不断也。彼则通于昏睡、孩童，此则唯论有智，智可知言染净、迷悟，罪分轻重。故此戒女，异于前也。
戒本，第三中。初总示。以摩触境通，粗语境局，故对前触以显别相。彼下，别简。初简死坏，彼则下，次简昏小。知言染净，即辨粗非粗。迷悟，即知误非误。罪轻重者，律云：情相领，结残。解语不解义，偷兰。故下，结显。
粗恶淫欲语。
粗恶淫欲者，正是戒本所防业也。
粗恶者，非梵行也。淫欲语者，称二道好恶也。若求，若教他求，若问，若答，若解，若说，若教，若骂。所言求者，与我二道作如是事，若复作余语，如是解者是也。
注解中。非梵行者，释粗恶相也。说二道好恶，明其欲相。文须识者，恐未明了，妄为次死之罪，下有八相，律文具解。既离非相，故广列之。
第四，释注中。初分语相。文下，显示注中的指之意。下点八相，并谓对女说上粗语，差别之事，且出八种，临事何穷？注中次列，但释第一，余七略之。今为具引，律云若教求者，若复作余语教他求二道也；若问者，即问言汝二道何似；若答者，即云汝二道如是，若解若说亦如是；若教者，言我教汝如是治二道，可令敬爱；若骂者，即言汝二道破坏腐烂等。既下，示注引意。
此律约缘，明比丘向女人说也。就后解中若问若答，明知女说，染心相领，亦同犯也。故五分中彼此互说，皆犯残罪，下戒亦同。
通互中。初示本律前后二文。约缘者，据本迦留，则无互义。后解，即八相中，既容问对，显通彼此，互说皆成。故下，次引他文为证。下戒同者，即指叹身互说同犯。
若复作余语者，言极非染，表事是秽故也。广如钞中。
释余语中。言非染者，律因消苏著赤衣，时女形露，便言消苏好否，若女情相领，僧残。指广如钞，故不尽录。
随说粗恶淫欲语者，僧伽婆尸沙。
随说已下，引过结罪。
若一返粗语，僧残。随语多少，说而了了者，一一僧残；不了了，偷兰。若与书、印，遣使，作相，令彼女知，僧残；不知，偷兰。除大小道，说余处，偷兰。与非人女、黄门、二形粗语，知者，偷兰。畜生不能变形，若向男子粗语，一切吉罗。尼偷兰，下三众吉罗，乃至下戒亦尔。不犯者，为说不净观，若说毗尼、受经、问答，无欲意故。
注解，辨相中。不知偷兰者，以解语不解义，故结方便。余可解。
五中，释注颇略，随与点之。
注云除二道，说余处，兰者，问：女人淫通三道，此戒但云说二道者？
答：口虽通淫，本非淫处，故说非重。
非女黄形，非全女相，适情义少，罪亦阶降。畜取不变，能变应兰。不犯中，并约说法教授，因而言及，故非犯科。
四、叹身向人女索欲供养戒。
第四，叹身索供戒。
言多巧伪，美己之善。意专在欲，言现清净，荡逸其情，妄谓欢适，故言叹身索供戒也。
四、叹身戒，释名中。上二句叙叹身意，下四句明索供。
犯缘有七，准上可知。
佛在舍卫国。因迦留陀夷闻佛已制前三戒故，伺诸妇女，将入房中，自赞叹身：汝可持欲以供养我。诸女诃怪，比丘举过，佛因制戒。
戒缘明起过者，释重犯相。更避造罪者，计义同犯，无非爱欲。托境少异，故分四相。欲约后犯，除疑妨故。
戒缘中。初通示。更下，委释。初示义同，谓同粗语。托下，明相异。前唯鄙语，此乃善言，故云少异。欲下，显重意，谓若不别立，恐疑无过故。
若比丘淫欲意，于女人前。
就犯戒中，六句：一、是犯人；二、是欲意；三、过境；四、自叹下，正明犯法；五、大妹下，是其所称；六、可持下，结罪属彼。
女人如上。
就注解，人女，言如上者，即粗语中女，不同触身也。
戒本，第三句。注释如上者，以上二戒女境不同，故须定指，不容相滥。
自叹身。
就叹身，注中。初好颜色者，叹其丰美，以调前女也。二、我是刹帝利下，明种族高贵。女人性弱，贪附此二者多，故以动之，令其心醉也。
第四句，前释色、族，女下，显意。醉谓迷著。
言大妹！我修梵行。
我修梵行下，举善法以动也。
问：既修梵行，义无行非，何用索欲供者？
答：必实行欲，索者偷兰，大淫方便也。今本不行，口言其相，妄开淫门，拟通适故耳。
第五，梵行中。问答甚要，能破二疑：一、自称梵行，不当索欲；二、索欲淫因，理应兰罪。一披后答，顿释深疑。虽不期淫，发言求索，故云淫门。通即是畅，适即训悦。
勤修离秽浊也。
注言勤修离浊者，浊谓欲染，所以污染离，由勤修也。释上梵字，当唐言净行也。
释注。欲染即五欲。所以污染离。
持戒精进。
言持戒精进者，明止作两持，无有缺也。
不缺，不穿漏，无染污。
注解不缺，不犯第二篇；不穿，不犯三、四聚；无染污者，谓余篇聚皆明净也。又解：初持方便，言不缺也；中持正本，言不穿也；后奉持戒，随助之心，故云无染污也。或以戒、见、威仪具持故，以三配之，可解。
持戒中，释注三义。初约篇聚释。文收下聚，不配初篇，是行本故。持则坚完，犯则丧失，故不论穿缺也。余篇聚者，谓下篇恶作、恶说。又下，次约三时释。初中后心，配缺穿污。或下，三、对四事释。不缺即戒，不穿是见，无污对威仪，正命即摄戒中。
修善法。
修善法者，谓头陀等相，并生善道之法也。
乐闲静处，时到乞食，著粪扫衣，作余食法不食，一坐食，一团食，冢间坐，露坐，树下坐，常坐，随坐，持三衣，呗匿，多闻，能说法，持毗尼，坐禅是也。
注解中，分六位：初举头陀，明节俭法；二举呗匿，明称赞法；三举多闻，明广见法；四举说法，明开智法；五举持律，明奉行法；六举坐禅，明克道法。
修善，注中，初科。六位，统收善法。束六为二，不出解、行，或复为三，即是三学。
就前头陀，约相十二，以事束之，止唯四位，谓衣、食、处、仪也。于衣知足立二，谓粪扫衣、三衣也。于食知足立四，谓乞食、不余、一坐、一抟也。于处知足立五，谓静处、冢间、树下、露地、随坐也。四仪唯一，即是常坐，系念现前，发智观察也。余如钞中。
次科。四位总收，可解。食中，不余食者，但能节后。一坐食者，前后俱节。一抟食者，不复受益。处中五种，注中缺露坐，后世写脱，律本具之。事钞·头陀篇中，一一具出制意、名体、行相、功益，此不繁引，故略指之。
可持是淫欲法供养我。如是供养第一最，僧伽婆尸沙。
文中可持是下，引罪成也。
若作如上誉已，供养我来，不说淫欲者，偷兰。余境杂犯，如前戒说。不犯者：若比丘语女人言此处妙尊最上，此比丘精进持戒、修善法，汝等应以身、口、意业慈供养于彼，若女意谓为我叹身；若说毗尼，言次及此，彼谓叹身；若错说者并不犯。
就辨相中，若但说欲，如前戒；若但叹身，结偷兰；叹身索欲，方犯此戒罪。余相状可解。
第六中，释注辨相。云余可解者，注指前戒，谓遣、书、现相报、别趣异等，并同故也。就不犯中，初如实叹他及说法等，彼谓叹身，非我心故。
五、媒人戒。
第五，媒嫁戒。
制戒意者，然此婚娶礼法，乃是生死之结，障道之源，出家离著，弥须远彼。乃复往返言议，乖越威容，深是鄙耻，理须遮制。然复事务猥滥，妨修道业。迹涉讥丑，不免世诃。具斯诸过，故所以制。
五、媒嫁戒，制意中。叙过有四：初明障于圣道；乃下，二、明乖于僧仪；然下，三、废于进业，猥，鄙也；迹下，四、招于世谤。具下，总结。
释名者，为彼男女往返相谋，以成嫁娶，故曰媒也。媒者，谋也。计度二姓，用为好合。
释名中。初示名义。计下，显事相。计度，谓量其可否。好字，去呼。
论犯八缘：一、人男女；二、想实；三、为媒事；四、知是媒；五、言了；六、受语；七、往说；八、还报，犯。
阙缘可解。
佛在罗阅祇。迦罗比丘，本是大臣，善知俗法，城中嫁娶尽往咨问。时婚娶者，逢对好、恶，便愿迦罗受于苦、乐。居士讥诃，比丘举过，佛因制戒。
就戒缘中，迦罗本知姻媾、相禄、休咎，故虽出家，还寻本业，斯积习生常，不言有过。如今屠贩之士，迷利故所以行，可不然哉？故律中先客书者，不得畜笔；先客缝者，不得畜针；先客木者，不得畜斤斧等，并制恶习也。又言婚对好恶，愿受苦乐者，俗人无识，不谓往缘，既得违顺，便言媒人与我苦乐。斯为过兆，故制在兹。由诸比丘与迦罗类，故彼言有涉也。
戒缘中。初明迦罗本缘。姻、媾，皆婚娶之名。相禄谓命分。休咎即吉凶。如下，举事为况。故下，引教以证，令知出家，必除俗习。又下，次释毁赞，律云彼婚娶得适意者，便欢喜供养赞叹，言令迦罗常得欢乐，及余比丘亦得供养。若彼不得适意者，便言当令迦罗常受苦恼，及余比丘亦受苦恼，不得供养等。然彼毁赞言及余人，须出其致，故云由诸比丘等。由是同类，例遭讥毁。据此，戒本注中愿迦罗下，合有及余比丘一句，恐是写脱。
若比丘，往来彼此媒嫁。
戒本四句，第一可知。往来媒者，正是业本。持男意下，释前成相。为成妇下，是其罪也。
戒本分句，可解。
解媒业中，言往来彼此者，举其事相，显其媒也。注云所应可和合者，谓良贱贫富，于事所异，由开解故成也。
释次句中，由开解者，谓假媒者辩说成故。
持男意语女，持女意语男。
三、持男意下，反释第二往来之相。男女两意，并据可娉之家：或鳏夫寡妇，则自言仇好；或童男处女，则伉俪在亲。故律通言莫非男女也。
第三，释文中。初点示。男下，牒释。娉即是娶，彼此意愿，故云可娉。无妻曰鳏，无夫曰寡，此等多无长上，故但自言。仇，对也；好，合也。伉俪谓敌偶，童男室女，必由二亲。故下，指成文通收前二。
女人有二十种，母护、父护、父母护，兄护、姊护、兄姊护、自护、法护、姓护、宗亲护、自乐为婢、与衣婢、与财婢、同业婢、水所漂婢、不输税婢、放去婢、客作婢、他护婢、边方得婢是也。男子亦有二十种，并同上列。
注解中，女男两相，各二十种。先明女者，以好合之来，男多求女，故随求处，所以先明。
释注，初科。据能求，则男合在先，故约所求以通律意。
就女相中，良贱等论者，亦遣疑网也。但令婚娶，不简良贱，并犯残也。
次总分，正明中。初示文意。但下，释疑相。恐谓贱者不成媒故，或疑良贱互不成故。
有人言：母护男取母护女，故可和合。若母护男乃至取边方婢，无此理也，故文云所应和者。今解如上。现见世间婚娶，何由可对？乃至有婢为赵夫人，渔师欲于王女，天人交会，可不然乎？
斥古中。先出彼见，古谓男女二十相对可媒耳，仍执上文以为证据。所云应可和者，但是二家好合，岂简良贱类殊？故知不尔。今下，斥非。略举三事，质其妄执。汉书云：孝成帝赵皇后，本长安宫人，善能歌舞，号曰飞燕。成帝见而悦之，召入宫中，大幸之。智论中，国王有女，名拘牟头。捕鱼师因见染著，不能饮食，以情告母。母送肥鱼遗王女，不取价。王女怪问，母以情告。王女许之，令月十五日，住某天祠像后。至时而往，王女到庙独入，而天神即厌此人令睡。女即脱璎珞，遗之而去。女去方觉，淫火自烧而死。律中：比丘与天女行淫，犯重。用此多缘，证知不简。
言母护者，父崩母养，恐有颠危，常自监守，故言护也。如世孟轲，母为三徙，故道成儒宗也。言父护者，其相如前，如世曾参，为子不娶故也。二亲俱在，其护自明，乃至兄姊，例同上也。
初母护中。初释护义，如下，引示。言父崩者，天子曰崩，古语通用，故得称之。孟轲者，史记云：字子舆，邹人也。轲少孤，与母偏居近墓，轲乃常戏为墓，母曰：此非所居。去居市傍，轲复戏为商贾，母又曰：不可居。又居学馆之傍，乃为揖让，进退有礼，母曰：此真可以居。轲遂为大儒。孟子·序云幼被慈母三迁之教是也。父护中，如前，即反上文，母丧父养等。曾参者，孔子弟子。参为后母故，妻以蒸藜不熟因出，终身不娶。其子元请焉，告其子曰：高宗以后妻而杀孝己，尹吉甫以后妻放伯奇。吾上不及高宗，中不比吉甫，庸知其得免于非乎？文出家语，此明父护子也。
言自护者，本无师友，性与天成，虽遇尘染，涅而不缁也。如大迦叶、柳惠之伦也。
自护中。天成者，谓天然自立。论语云：不曰坚乎，磨而不磷；不曰白乎，涅而不缁。付法藏传明，大迦叶年十五，父母欲与娉妻，闻之愁恼，白父母言：我志清净，不须妻也。后父母为娉得一金色女，乃至共要云：我若眠息，汝当经行。汝睡，我行。如是清净，不喜尘染。后白父母，求出家等。孟子云：柳下惠，不羞污君，不辞小官。进不隐贤，必以其道。遗佚而不怨，厄穷而不悯。与乡人处，由由然不忍去。尔为尔，我为我。虽袒裼裸裎于我侧，尔焉能浼我哉！
言法护者，或世法自防，不许荒逸。故俗云三十之男，二十之女，待礼而行，过此已往，相奔不禁之类。又如世律，非媒娉合，罪在徒刑，恐违此法故。
法护者，律云修梵行也。今约世法以释，故云或也。初明守礼，世法谓王教。俗云者，出礼记·内则篇，男取阳数，女取阴数，减则不得，过则许之，故云不禁。相奔，谓往为夫妇也。又下，次约惧刑，不敢非滥。
言姓护者，族望所重，海内称之，若滥染污，事则不可，要须媒媾，非此不得也。
姓护者，恐辱贵族，不敢为非故。海内，即指天下，在四海之中故。
言宗亲护者，姓虽高贵，至亲物故，若妄造非，宗亲所护，故曰也。
宗亲护中。至亲即父母。物故，谓死，如物朽故。
上十是良，其相自显。下明十婢，律有正消，文相可解，故不出也。
次明贱中。疏文示略，今引律释。云自乐婢者，乐为他作婢；二、与衣者，与衣为价；三、与财者，乃至与一钱为价；四、同业者，同共作业，若未成夫妇；五、水所漂者，水中救得；六、不输税者，若不取输；七、放去者，若买得，若家生；八、客作者，雇钱使作，如家使人；九、他护者，受他花鬘为要；十、边方得者，抄劫得也。
男子二十种，相同于女，改名便得，不复烦文，故律略示也。
男中。二十，良贱半分，良者云男，贱者名奴。别相同上。
就男女交络，互为句数，其相烦多。且如母护男取母护女，乃至下婢，一男娶二十女，二十男则四百句。如是指印、书、使、现相等，例之无量。
历句数中。初示互句之多。且下，略举直句。言四百者，且约语媒。如是下，例通余四。五种总二千句，用此参互，则不可数，故云无量。但识下文受、说、报三，明犯分齐，无不通矣。
若为成妇事，若为私通，乃至须臾顷，僧伽婆尸沙。
四、言若为成妇事下，除疑网也。世云媒者，为尽生也。妇是伏事之言，箕帚终于命报，可有重残；私通暂时，未必有犯。为除此妄，故结终始。从妇至于须臾，无非欲事，故并犯重，收纲摄网也。
释第四句，初文。前总示文意。世下，出疑情。箕帚者，即扫洒之具，明伏事之礼。俗书并谓扫洒是妇人之职。为下，明断疑。始谓妇事，终即须臾，私通居次，故云至于等。
言须臾者，时之异名也。僧祇云：二十念为瞬，二十瞬为弹指，二十弹指为罗预，二十罗预为一须臾。日极长时，昼则十八须臾，夜则十二须臾。若夜长日短，反上可知。此则西梵约日夜为度数法也。此方漏刻经中，不问冬夏两至，例分百刻，约箭在水，用刻分时。未遑广述，所谓时节学也。
次科，为三。初标示。由是时之别相，故云异名。僧祇下，次引释。瞬，谓目一开合也。罗预，亦是西梵时名，未详所释。日极长者，且举夏至。夜长日短，即谓冬至，昼则十二，夜则十八，故云反上。春秋二分，则昼夜半分焉。此下，三、明二土不同。漏刻经，梁朝出之，明置漏刻之法。不问下，冬至日四十刻夜六十刻，夏至反之，春秋二分亦各等半。箭在水者，刻漏制云：箭长四尺五寸，分四面，每面三时二十五刻，四面共成百刻。其箭在水壶中，壶上安木莲花。作木人，高七寸，跪坐花心，两手捧盘。壶中浮箭，自盘心涌出，以验时刻之数。水漏下一刻，箭上涌一刻。每箭上壶二十五刻，一度放水，故四度而成昼夜。未下，显略。遑，及也。时节学者，谓知时刻，别是一家之学，非可于此具论。
若初受语，吉罗。往说不报，偷兰。若还报者，僧残。若遣使，若书、指印、现相，随媒多少，说而了了，随其往返，一一僧残；若不了者，偷兰。除二道，说余身支节而媒嫁者，偷兰。若媒非人、黄门、二根者，偷兰。若媒畜生及人男者，吉罗。若持他书往而不看，若为白衣作余使者，吉罗。比丘尼同犯。不犯者：若男女先通，后离，还合；若为父母疾患、系闭，看书持往；信心精进俗人亦尔；若为佛、法、比丘使，亦同。
就注辨相，初自作轻重中，媒缘有五，先举语媒，后四例结。
就语媒中有三。
受语吉罗者，计应是兰，僧残方便而吉者，意不往说，对往轻也。
释注，受语中。对往轻者，谓受而不往，故结轻吉。
二、往就说而不返报，若报成重，故但偷兰。
往即犯兰，是残方便。
若尔，初罪是兰而言吉者，则残罪方便唯是一兰？
答：所言吉者，望为作使，非是威仪，故犯一吉；又传情欲，更犯一吉。止为息心，故不行往。所以方便，罪同偷兰，如上方便义中，二篇则两兰也。
问意，蹑上二罪，可解。答中。初释不往犯轻。文明二吉，由此篇犯相，故心双结：一者应忏，二则非仪。今传情欲，即是应忏也。所以下，次明往即结重。指如上者，谓作意欲往即吉，受语即下品兰，还报未及又中品兰，同上次第三方便矣。文中承前一吉，故云两兰。
三、就还报，故残何疑。
语既三时重轻，下四例此可悉。若使及书，言中自了，指印、现相，必假言通。故僧祇云：作相者，当知见我著垢衣、持空钵、坐卑床、说贱语者，不得也。反上吉相。得与不得，还报者残。
余四中。初指例。四相虽殊，三时无异，故云可悉。若下，别简。以遣使遣书，有字语传情，故云自了。指印、现相，但是示信立约，相中不显，故云必假言通。故下，引示。语令睹相，证须言通。反上吉相者，应云：见我著净衣，钵持好食，坐高床，说法语，即得相也。
注中随媒多少，随信往反，一一残者。
有人解云：上媒境既多，故通其相。若据结罪，如媒男女，一家好合以来，但一残耳。
释多少中。他解媒境者，即上男女各二十及五相等。彼谓一一之言属上多境，非是一家容有多犯，又复结犯须据和合。
今言不尔。一家婚媾，何由即合？情虽相会，而事相须重。或经年纪，信使重沓，然后方许者，自有一发言情，宛同符契者。今判约罪，止可同律，附其三返即结僧残，不待二家和不和也。故僧祇中同此结也。
正义中。初约久近不定以斥。十二年曰一纪。契，合也。今下，准律判犯。反古二义，对上可知。下指僧祇，即上引云得与不得，还报者残，斯为明证。
就不犯中，男女先通者，非初情会，欲非我也。故十诵：遣妇作书，虽未唱令，和者犯兰。出门者，重。然其相状，意在本通。故五分中，为男倩女、为女倩男长使者，兰，明后有会故也。
不犯中，初科。前释开意。故下，引文以决。本律文漫，故取外部，示其分齐，据轻重两结。则知本律不犯，义同未唱，望非僧残，故在开耳。然下，释犯意。以知彼先通，遂为和合，欲使复通，故云意在等。十诵就此而入犯科。故下，转证。本非媒事，恐后有通，亦制与罪。证上和合，知后必通，犯无疑矣。
父母疾闭看书往者，以媒为俗使故。开为父母，生身重故。又开俗人者，未受归戒，无法相收，故文约截信心精进也。良由内外两众，同法同俦，虽形参道俗，而法情无二，故开。余文可解。
持书中。初释开亲。初明因制之意。以持书通使，未必为媒，因媒而制，故列开中。开为下，正示开缘。文中，但释开亲。疾、闭两难，易知不点。又下，次释信士，上明简信。良下，叙开意。同法者，五、八体通故。同俦者，皆禀正化故。虽形参者，遮疑妨，恐见形异而谓法别故。余下，指略，即点注中佛法僧等。
六、无主不处分过量房戒。
第六，无主不处分过量房戒。
就制意中。
初明开诸比丘自造房者。然上士之报，气刚方盛，堪忍寒暑，情非以恼，随受栖泊，即是修行长道之缘。是以如来听在冢间、树下、露地，静缘资业，无畜房宇。中下报类，形必萎悴，制同上士冢间修道，力分不堪，或随退没，则非随机达化之用。是以如来任其分量，但能弘道，则开资给。或小房石室，两房一户，起不碍头，坐趣容膝，足堪进业，意在于斯。
六、无主房戒，制意中，初科。文叙三根，以彰随缘用教须否。初明上行头陀不须之意。泊，止也。次明中下报劣，必须开立。萎悴，谓薄弱也。文明开意，皆云为道。若但养身，恣情取适，则非教意。小房等者，且依律受法，趣列其相。下约起坐，示低窄之极。末世奢纵，反竞豪雄。不论道业空虚，但务堂舍高广。乞法制量，举世无闻，树下冢间，斯踪久绝，仰追圣世，良用慨然！
何故不听过量不处分者？然则出家之士，理非滞著，随事将拟，即堪修道。若有信施，量时而受，纵有经营，容身便罢。今乃广作，烦劳不少：一、须人结构，妨废正行；二、如多云长己贪结，坏少欲知足故；三、处处乞觅，恼乱二趣，不生信敬，坏灭正法，令不久住故；四、专任自由，不乞处分，容有障碍僧事，多恼乱故；五、或容自损，或违慈道，坏梵行故。以斯诸过，故制罪也。
次意中三。初双征事法。然下，二、正明制意。初叙少欲顺教。今下，明违法多过。上二句，总标，一下，别列。五中，前三过量过，后二不乞过。前中，初过，多事长业，则反正行。第二，多贪增惑，则反少欲。第三，多乞恼他，则反自灭法。二趣者，如戒缘中人、非人也。四中，不乞处分，众法不行，故碍僧事。第五，若在难处，则有命、梵二难。自损即命难，违慈即梵难。以下，通结。
问：四依须行，不行不制，四开有违，制轻重者？
答：四在少欲，依成上品，若使不行，便当中下。是故依而不行，圣不结犯。四开非胜，称缘而设，而于自分不行，故有轻重别制。但为房是疏缘，义不交急，营构过多，具前五种，是故制残。余三依开，资身正要，事不获已，必须服用，约情叙过，微故制堕。
问中，含二意：一问违依无过，违开有罪；二问违开制罪，房重余轻。答中，先答初意，前明违依。但由机劣，力所不堪，而非故违，故无所犯。下明违开，食衣房药，四依之后，随列开法，故云四开。言非胜者，开对下机，教则缓故。自分不行，谓不守开中制法故。但下，次答后意。初明房重。交，犹至也，义钞作要急，或恐传误。下明余轻，三依开者，粪衣中开畜长、取衣等，乞食中开受请，即有别众、展转、足食等，腐药中开长药、请药等，并见堕中。
次释名辨离合。
初中。专任在己，故称自为。身独运造，故云无主。大非法限，故曰过量。余同上也。
释名中。言自为者，戒本标名，则无此语，比下有主，亦云为己。况疏文牒释，犯缘明列，理必有之，但恐写脱耳。指同上者，亦应分对所防、能治，诸戒皆尔。
言离合者。
问：初后皆房，何故分者？
答：同少异多，故不可合。何者？有主无主异，有量无量异，羯磨法中相翻是异。有三别故，所以分之。
离合中，初问。答中，三异。上二易知。羯磨相翻者，前戒则牒自乞无主，后戒乃云有主为己。
若尔，前房亦有不乞、过量，何为复合？
答：欲明房虽一口，罪则四含，过滥是多，惧非辄造故也。又显过量不过量，俱有不乞罪；处分不处分，俱有过量罪。
转难中。由前二罪，合为一制，故举为难。答中。初多罪答。四含者，加妨、难二吉。惧非者，非，犹不也。又下，次约互显答。
问：此罪混合，何以开于最初？
答：前初是过量，后初是不处分也。
最初，问中。一戒两犯，何者初开？律无指的，故云混合。答文，易解。
若尔，前已有不乞，则是后第二，何故前列？
答：结集者意，次文不同。何以知然？若同一戒，文义不同。约异戒相形，则不能比类。如前大杀，已结小杀，明知此列结集境通，非谓小提，迦留前制。若前已结，后犯非礼，不应诃言最初犯戒。以此校量，同别类矣。
再难中。既云不乞，是后戒最初，则前戒不乞反是第二。答中。初二句略示。何下，委释。前明二戒不可合制。文义不同者，如上三异故。约下，引类。异戒不类者，谓余戒列相并无此例，虽例同杀戒，亦是广解，非关戒本，故知唯独此戒，次列不同耳。如下，正引。同别类者，同谓大杀合结，别谓小杀后制，义同二房，故云类也。
犯缘有六：一、无主；二、自为；三、专乞求；四、过量、不乞；五、具二想；六、房成犯。
列缘中，五、具二想，即过量、不乞。
阙缘相状大同。犯多悔少，故不广也。
阙缘。大同者，同上具缘，翻具成阙耳。犯下，示略意。
就阙第六缘，房未成。多论云：末后二团泥，未竟已还，轻兰；余一团泥在，重兰。如善见云：末后团泥在，留待当成兰；决心且罢，即残。又如僧祇最后不定，或瓦、木、版、石、灰、泥、草等，随作房法也。
第六中。初引二论，并以团泥以分因果，拥住因兰，则名阙矣。次引僧祇，通指诸物，但取末后，不独团泥。
此非法房，自他两用，一入一吉。房主若死、休道及施僧者，乃可通用。据此悔残，理亦开受。
受用中。初明犯相。房下，次明通用。文列三缘。开施僧者，若据贩卖食，施僧不得受，或房用是疏，或用非入己，食则反此，故不同也。据下，疏家义断。亦不同食，纵忏不听。
问：悔已开受，为自为他？
答：既无本过，义通自他。
问：为须除量外否？
答：文虽不显，义不须除。以房物重大，造立已定，不同衣量，容可截续。
佛在罗阅祇，听诸比丘作私房室。旷野比丘便作大房，乞求烦多，恼乱居士。又有比丘自斫神树。神及比丘以事白佛。因往旷野诃责、引喻，便制此戒。
就犯缘中，初明随开造房，便乐大作，恼乱居士，遂斫神树，即是二趣俱恼之缘也。多、见二论云：树神儿子，游戏上下，遂斫儿臂。神大瞋怒，将欲加害。夜往佛所，闻偈得初果。言佛诃责引喻者，喻有二：初举龙、鸟，以下况上也；后举赖吒比丘，不往亲乞，以亲况疏也。讲时依律叙之，亦有助光行迹矣！
戒缘中。初释恼乱发起之由。多下，引论别证。非人闻偈者，佛言：若人起瞋心，譬如车奔逸。车去虽能制，不足以为难，人能制瞋心，是乃说为难。言佛下，次释呵责。龙鸟二缘，如前篇引。赖吒比丘者，律云佛告诸比丘，昔有族姓子，名赖吒婆罗，出家为道，至父母家，终不乞求。时父语言：汝是我子，何不从我乞耶？赖吒说偈曰：多求以不爱，不得怀怨恨，是故我不乞，恐生增减故。当知赖吒于父尚不从乞，况汝等乃在诸居士家，多所求索，令彼不喜等。文中两点喻意，然非假设，并是往昔实事。但彼引缘，欲彰人意不喜乞求，比类呵责，故云况也。下令详引，诫勖后进，必有高节，则美行外彰，故云亦有等。
若比丘，自求。
戒本分二，各有十句。
初立法中，明造房之缘务也。
初明比丘，谓造房者，非犯士也。
二、明乞求者，以有自物则无过量，非法乞求恼施之甚，故犯过量也。注云处处乞者，成前恼多相也。
立法十句中，第二。释注成前者，即指戒缘。
作屋。
三、作屋，显所为也。除作余事，不须乞处分故。注以房解，用别开总也。尔雅释室，与宫不别。据俗释名，更有品类，如今宫、第、宅、宇异等，故无暇广也。
第三。释注云别开总者，屋是总名，房为别相故。下引俗书，释其名义。初尔雅者，示名通也，彼云宫谓之室，室谓之宫。次据俗下，彰名局也。言释名者，此即通指字书，非一文也。刘熙释名云：宫，穹也，屋见于垣，上穹崇然，谓王者所居也。第者，汉书注云：有甲乙次第故，谓公候之舍也。宅，释名云：择也，令择吉处而营之。宇，说文云：屋四边也。此二贵人之居。通则无非屋舍之名，别则须分尊卑之异。今但识其通名，别相广亦非要，故云无暇。
无主。
四、无主者，对后有主，故无过量罪也。注中，似有主，一多，及通无主义。故僧祇云彼有男女，在家出家，皆得为主，无如此主，故言无主。
四中，初云对后者，使结罪无滥故。注中，列主一二众多，反明无主，故云乃通等。及字，传误。然本律中不明道俗，故引僧祇，显通七众。
自为己。
五、自为己者，除为他作，既不润己，则无犯故。
自为中。为他无犯者，据本罪为言。
当应量作。是中量者，长十二佛搩手，内广七搩手。
六、当应量下，明分齐也。
所以用佛为量，不即身为量者，身不可约以小大故，佛则限其一化也。
第六，磔量中，初科。人身不定，佛则定故。然佛示身亦有大小，且取王宫丈六以为准的，故云一化。
佛磔手者，磔谓张磔，可从石也。今有从手从足，俗字耳。
次科，张磔者，谓以大母指与中指张开，相去之间。今下，点非，以律本中多从手作。
本律无文可依。五分，二尺为定。僧祇二尺四寸者，此律翻在宋朝，元魏所用一尺当于宋家一尺二，闻传佛教从北自南，则为魏尺当于佛磔。所以五分磔长二尺者，此律翻时，道生、智严等并是名士，既明历纬，又善方志，所以通于东西，定于尺秤，诚有由矣。
三中，初科。上句明律缺。五分下，示所取。僧下，显不同所以。初明僧祇。宋受东晋禅，都建康为南朝，元魏都长安为北朝。魏用增尺，宋用周尺，译者不详，即用魏家二尺，于宋则多四寸。彼律是佛陀跋陀罗译，中天竺僧，故不体此方时事，如以果汁为木兰之类。闻下，出译者之意。彼以教法既从北来，宜准于魏。自，犹至也。所下，次出五分。历纬，即阴阳书，明星辰缠度，则分寸可知。方志，即地里书，明南北时政，则是非可辨。东西，即南北二朝，或可华梵两土。
南尺本是姬周所用，从秦汉魏，并无改张，晋氏南迁，斯法永定。元魏拨乱，文籍焚除，无可依准，故随世立，用古尺二，今魏一尺。则唐杂令，还述如此。隋炀博物，还依古行。习俗生常，故古非用，今还用魏，以通时俗。至于分度星次，律量衡平，药石分铢，祠祭升合，无非准古。所以律本大钵三斗，小者斗半，姚秦时政，用古未讹，故此翻文，颇得通允。
次科。初明宋尺可准。汉魏者，魏即曹魏。晋南迁者，中原既乱，中宗度江南，镇建业，立社稷于建康，为东晋焉。元下，明讹变之始。则下，叙唐朝承用。杂令者，魏征撰，彼云以一尺二寸为尺。隋下，明前代复古。炀帝，隋第二主，撰博物志，通明物理。习下，明后世不从。初明用魏，即前元魏。至下，次明用古，文明两用，显其无准。星次，谓众星周天而行，必约分数，以明行度。律量，谓俗律决犯，并准丈尺。衡，犹准也。上二辨尺。药下，明秤。二十四铢为两，合和两分，不可增减故。祠下，明升斗。已上四事，必须准定，故皆从古。所下，会同本律。
有人云：何足如斯，但随国用。如今时节有四，尚不能回破为三。明知随国用尺，则比佛量自得。斯非言也。若以随国即得，钵量三斗不胜。尺量诸说难一，何由定其持犯，未足开决深疑也。
斥妄中。先出彼见，引时例尺，西土三时，无秋分故。斯下，一句责非，若下，例难。胜，读为升，言不胜受唐三斗故。尺下，显滥。据文斥他，亦彰今意，委明尺量，使持犯楷定，令断割无滥。事钞所谓古今诸师曾未沾述，故即补阙，反光九代。故知决正尺斗，始出今宗。
今且准酌，意言为允，如有隐括，不畏纸贵也。所以如来常光一丈，常身丈六，多论以人长八尺也，即如文中二尺为率。率，音律也。长二丈四尺，广一丈四尺。既明内广，理除其外也。僧祇边壁丈二尺，若通其本，止一丈耳。
显今中。初明理当。教无明判，义例决通，故云意言。如有等者，示须广之意。晋左太冲作三都赋，豪贵传写，洛阳为之纸贵。所下，次引据。常光常身，并简现起则有不定。一丈，或云一寻。佛身倍半，则磔必倍尺，故云即如等。音率为律，有本细注，疑是后加。率，犹数也。长下，示量。上明纵广量，后引僧祇，出高下量。彼用魏朝一丈，即是宋朝丈二。今取姬周，应除二尺，故云若通等。
当将诸比丘指授处所。
七、当将比丘指授处所下，文可解也。
彼比丘看无难、无妨处已，到僧中，脱革屣，偏露右肩，礼上座足，右膝著地，合掌白言：大德僧听！我某甲比丘自乞作屋，无主，自为己。我今从众僧乞知无难处、无妨处。如是再三也。
注中，广列作之方法。初看无妨难者，以羯磨所因，在于妨难，必有作法，得罪不成，故先定基址，后方从乞。六门分之：一、能处分人是非；二、僧私二地须处分否；三、有妨难作法成否；四、处分法，约作于人处；五、不处分，罪分有无；六、沙弥已乞，受竟须否。
指授，释注中，初科。前点注意。六下，列义章：初人；二、处；三、法；四、人法处三种合论；五、罪；六、下众。
初依律量观，信与不信，信即依作，不信往观。如僧祇中，都无解羯磨者，一切往就作房处，一比丘唱云僧为某比丘指授作房处，三说亦得。若处远、隔水等缘，但差二三人亦得。若越年、异界、作私房多、妨难处，皆不成也。
初中。前引本律量可。如下，次引僧祇往观。初明僧往，以无能秉，故开唱告。若下，次明别人往。若越下，显非。文列四种，并约造房比丘为言。
二、僧私二地，须处分不者。皆须加法，以妨难是通。如明了论树空、山岩、石阴等，得行住坐卧，如作房舍所摄，若不尔者，自损恼他故也。
二中。初正示。如下，引证。以树空等，义非私处，同须乞法。难处自损，妨处恼他。
三、妨难若有，作法成不者。
昔解云成。
若尔，何故律云有妨难，不应与处分？
答：乞处分者，制其专任之过，本不防于妨难。所防不同，故又得成。如律有妨难处，不过，处分，但得二吉，文诚验矣。
三、昔解中。初句判定。若下，释难。前引律难，显是不成。答据所防，复有成义，故云又也。如下，引证。
今解不成。毗尼因缘，三求无过，则成持也。此戒缘者，正妨难也。戒本所列，还分妨难，及后广解，妨难愈彰。故律文中互有不成，何况俱者？必有作法，与法正违。眼看妨难，卓然而云无有妨难者，大可笑也。
今解中。初句义断。毗下，斥非。初约义斥。戒本广解，文现可知。若据戒缘，不明妨难，或指二戒斫伐神树，神欲加害，即为妨难。故下，次引文斥。律列四句：一、有妨有难，二、无难有妨，三、有难无妨，四、无难无妨。必下，三、约作法斥。
若尔，前言二吉，此岂凡心？
答：此是处分先成，妨难后起。法成不坏，无残可结，妨生不合，强作故吉。此是缘外相违故生，不坏前法，如受戒后难生，不失前戒相似也。
释古执中。初难，由前古师引此为据，故问通之。答中，初二句立理。法下，明开制。此下，释开成之意。羯磨后生，故云缘外，如乞法时本无妨难，得法已后恶兽始来等。下引受戒难生为例，具戒者，污尼、贼住，必无后生；二形、破内，永变非、畜，戒亦有失；边、黄、五逆，暂变二趣，则无有失。今云不失，盖据此耳。
若尔，人病衣重，病差法在不？
答：不同也。以此要心有期，病差必违前法。如受戒后舍者，以遂要期便失。
次难中。以羯磨离衣，病差法失，故引为并。意言，既许难生不坏，亦应病差法存。答中，初句直破前难，以下，释法失之义。如下，引例。受戒后舍，通指四舍。
若尔，狂病既止，须解者何？
答：此由得法，本不由心，所以病差，法存须解。
三中。颠狂羯磨，病差须解，例难自失。答中，文意易见。
故知有妨难，处分不成，同受重难，障戒不发。
次举例中，初例可解。
若尔，百遮同难，应不成受？
答：房非道本，三义不成：一、妨难容可待无；二、可避余处；三、不可避者，容全不作。故有不成。受则不尔，一、青黄三角，不可待无；二、即身自有，不可待避；三、若以小遮不开大受，未成通化，永乖出期。由此道本，故不类也。
次难中。律有一百五十余遮，今举大数，故云百耳。言同难者，谓同妨难。遮中，不称己名、不称师名、年岁不满，此三定不发戒，余通得不。带遮为受，僧但犯吉，不妨得戒。今难意云：遮同妨难，何以有成？答中，初明处分三义不成。受下，次明受戒三义相反。百遮中，颜色太青太黄，眼生三角，并是戒遮。今略举此三，以彰不改。然年岁、衣钵、称名、疥癞，亦可待无，文据一往为语。
四、明人处者。
四中。以凡作羯磨，必有所被。今此处分，人、处两兼，情、非情合，义须定指，故有此科。
问：处分法者，为与人相应，与处相应耶？
答：此羯磨者，与处相应。何以知之？论云：处分地得，余处不得也。
初问，可见。答，引论证，即多论也。
若尔，与处相应者，余人就此上应得作不？答：不得也。
次难，答文不委，意在后通。
若尔，结界法亦与处相应，余人亦不得羯磨？
答：不同也。结界时无人别乞，复不制称人名，法无所局故得。此并反上不合。故多论云：余人就此房上作重屋，但问房主，无不处分罪。
第三难，答中。初示不同，二义相反，故有通局。不称名者，谓羯磨不别牒也。故下，引证。一、须问房主，二、唯作重屋，验知自乞不通余人。
五、明不处分，罪有无者。
若元不处分，此何所疑？今谓已得处分，依限而作过限，未知此过，得不处分罪不？
五中，初问。若全不乞，定知有罪，故约已乞以为问端。
昔云：此非全不处分，但得小罪，不犯残也。
有人云：虽本处分，处分不作，反出于外，理得残罪。故文云僧不处分，此言知何不该？
有人言：如昔是也。故律云僧处分，过量，一残，故无不处分罪别。
三释中。后师引文，助成初义。既各有据，义难取舍。意以后师文义为允。
问：处分羯磨，防妨难不？答：不防也。
次科中，初问答，易解。
若尔，说净法竟，应不防长？
答：本有妨难，则不听与处分，待无方得。说净不尔，悬防长故，有过不合。止由处分，不防妨难，处分竟便得生。说净正防长故，作法竟即无由起。
次难中。立法是同，所防有异，故引征之。答中，初约防不防，以分两异。止下，次约生不生，转释不同。
六、明对沙弥者。若彼沙弥时乞处分，后受具戒竟方作房者，更不须乞，人法不异故也。
沙弥中，恐疑大小位别，欲明前法存亡故也。
彼比丘当指示处所。
八、彼比丘下，正明与法相。
尔时众僧观此比丘，若可信者，即听使作；若不可信者，众僧往看。若僧不去，应遣僧中可信者看。若有妨、难，不应处分；无者，应与。众中应差堪能作羯磨者：若上座，若次座，若诵律，若不诵律。应作白言：大德僧听！某甲比丘自乞作屋，无主，自为己，今从僧乞处分无难、无妨处。若僧时到，僧忍听，当与某甲比丘处分无难、无妨处。白如是。大德僧听！某甲比丘自求作屋，无主，自为己，从僧乞处分无难、无妨处。僧今与某甲比丘处分无难、无妨处。谁诸长老忍僧与某甲比丘处分无难、无妨处者默然，谁不忍者说。僧已忍与某甲比丘处分无难、无妨处竟，僧忍默然故，是事如是持。彼作房者，应知初安石及土堑、泥团，乃至最后泥治讫者是也。
就注解中，分三：从初至无者应与来，商度彼人堪可进不；二、众中应差下，至如是持来，明与白二之相也；三、彼作房下，明作成分齐也。相中可解。
第八，释注。云相中可解，即指三科文相。然第二与白二中，先列四位，简能秉人。上二约腊次，下二取智能。不诵律者，但解义故。以举法被事，必晓如非，律择堪能，不容妄作。
无难处。
九、言无难者，注中所列，命、梵而已。如虎狼等为命，蚁子等为梵。若有石树，乃至水渍，无非在后为命留难也。为人认者，计是妨缘，今入难位者，恐后诤竞起，非净行也。
九中。初通示二难。若下，别点余相。诤竞相言，则违佛戒，故云非净行也。
无妨处。
十、妨处者，止存一缘，如诸部论中广引。必欲缔构，理须精博，不尔陷非，良由不学故也。
十中。云一缘者，即如注引。草车，谓大车也。如诸部者，十诵四周一寻，内有塔地、官地、居士、外道等地，善见是人田园、尸陀林、王志护等，备如钞中。必下，恐专据本律，诫令通晓。
若比丘有难处、妨处，自求作屋，无主，自为己，不将诸比丘指示处所，若过量作者，僧伽婆尸沙。
就后犯本，亦分十句。初犯人，二、难，三、妨。
所以立法最末论，此中而先述者？
答：立法在后，行之次第，由僧处分，止为妨难也。此中论初作之次第，非所起也。
余句易识，可解耳。
后犯本中，初科。前标三句。所下，次明妨难前后不同。非所起者，非即是过。余下，略指七句：四、自求，五、作屋，六、无主，七、自为，八、不乞处分，九、过量，十、结罪。
若彼作房，于妨、难二处者，二突吉罗；不处分，过量，二僧残；互相有无者，随其所犯。若使他作，成犯亦尔。为他作，成者，二偷兰，二吉罗。若以绳絣地作，受教者过量作者，犯；或不还报，又不问彼，并犯吉罗。比丘尼偷兰。不犯者：如量作，减量作，僧处分，无难处，无妨处，如法絣作，若为僧，为佛图，讲堂，草庵，叶庵，小容身屋，若作多人住屋，如法者是。
就辨罪中，自他分别。
初自作中，二吉、二残，有无可解。
次科，自作中，初文。言有无者，注明具四，而互有不定，律约句数辨之。
初三罪四句。一、不处分过量有难无妨。二、不处分过量无难有妨。三、不处分不过量有难有妨。四、僧处分过量有难有妨。
次明二罪，有六句。一、不处分不过量有难无妨。二、不处分不过量无难有妨。三、处分过量有难无妨。四、处分过量无难有妨。五、处分不过量有难有妨。六、不处分过量无难无妨。
三、一罪四句。一、处分不过量有难无妨。二、处分不过量无难有妨。三、处分过量无难无妨。四、不处分不过量无难无妨。
问：为互过结罪，俱过方结耶？
答：如见论云：长中减一磔手，广中过一磔手，亦犯僧残。然此互过是两口房，广长俱过是一口也。俱是一业，终是一残，可知。
问俱互中。唯明过量一残。答中，先引论示犯。然下，对房显相。言两口者，一口则无广、长互义。俱下，明制业无差，恐谓俱互有重轻故。
二、教他作中，亦同犯罪。
教他中，初文。教即是遣，故注云使耳。
为他造非法，故约缘分轻重也。
次科，轻重中。点注二兰二吉。
二、以绳絣地下，明房主、巧师过有无相。但云受教者犯，所以不定者？若作过者，房主则重，巧师则轻故也。又不问彼，或不还报，罪通自他也。
有无中。初示科意。但下，释不定罪名。注中多一残字，捡律亦无。只由注中通言犯故，乃有释文，若定犯残，此文何指？若下，释成，意谓罪该二人，重轻有别，故不可定。又下，释报问，对注不次。律制房主房成须问，不问吉罗。又制巧师作已还报，不报亦吉。故言通自他也。
上明身业，为他作非法中，但是营务业，不问房主犯不犯，一向自得偷兰罪。不同口业教他作，前人残，教者兰；前无罪，教者吉。由无身造故。
次对简中。初明当戒教他犯相，受教营造，故是身业。不下，次明余戒，结犯有异。如教他弄、触等，并据前作不作，辨犯轻重。四重亦尔，下篇无兰，应同结吉。
就不犯中。如量减量，开前过量。处分及无妨，比上开之。如法絣作，开上过分齐，俱有残，简吉等。若为僧下，开二残相。草庵已下，小故非犯。
不犯中，初科。如量至絣作等，此并依教明开。为僧者，此对为己明开。
多人住者，以拟多人住故，非谓多人共造也，如畜长例。
释多人中。非谓共造者，容同犯故。如畜长者，多人未分物，过日不犯，则同拟多人也。分属已定，共处亦犯，如共造也。
有人云：此由造作过量犯，非谓如量贮畜罪。如见云：若沙弥、大僧，多人共作，不犯。段段计分一口，过故亦犯。
他解中。意谓房、长不可例同，长则共畜有犯，房则共造无过。如下，引证无犯。必约段段计过，方有犯义。
七、有主为己不处分造房戒。
第七，有主为己不处分房戒。
制意犯缘并同上，但无制量为别。
七有主房。指缘同者，今须辨异：一、有主；二、为己；三、长佛六磔广四磔，须乞；四、不乞；五、不乞想；六、房成。对前同别，可知。
如见云：长佛六磔手，广四磔手已上者，须处分。
乞法量者，此通二戒，减此则不须乞。
佛在拘睒弥国。时，忧填王为阐陀造屋。便斫路中神树。路人诃已，比丘举过。佛诃责已，若斫神树，吉罗，便制此戒。
就戒缘中。
问：既有主为办，何须斫树？
答：为取下地，拟施基故。多人受用，被诃非一。
戒缘，答中。去树为基，明非取树。施字平呼。多受用者，律云尼拘律树，多人往返，象马车乘，止息其下等。
若比丘，欲作大房，有主，为己作，当将余比丘往指授处所。彼比丘应指授处所，无难处，无妨处。若比丘，有难处，有妨处，作大房，有主，为己作，不将余比丘往指授处所者，僧伽婆尸沙。
就戒本中，先明立法，有八句，除自求及量限。后戒本中，除自求及过量，文相可解。余如钞。
戒本中，立法、犯本，除句并同。下指钞者，彼云：此房属于己，身若死，远去不还，随意分处。若与三宝、亲友、白衣，自卖取钱，随心自在。唯不得卖地，地是僧物，僧不许卖，房僧得罪。若房主不自处分者，属四方僧，次第住之。
八、无根波罗夷谤戒。
第八，无根重罪谤戒。
第八。无根对后戒，重罪简下篇。
六意开之：一、制意；二、释名；三、罪多少；四、结分齐；五、具缘成；六、阙缘义。
初制意者。夫出家同住，和合为先，互相将护，许无恼触。
今乃内怀瞋忿，横构虚状，以彼重事，加谤前人。自坏心行，增长生死，以灭正法。又复尘坌良善，甄在众外，恼他一生，废修正业。欺罔事深，特须圣制。
如多论云：一、为护自行，令法久住故；二、为止毁谤，令梵行者安乐修道，不妨正业故。
制意中三。初叙所应为。许，犹令也。
今下，明不应为。又三，初叙过。自下，彰损，有三：初即损自；以下，灭法；又下，损他。甄在众外者，以犯四重，即应灭摈故。欺下，三、示立教。
如下，引证。翻上三损，成三益故。
次释名者。内无三实，故曰无根，以重加诬，名之为谤。无根谤非是戒，乃是戒家所防。戒者，能治之行。能所通举，故曰也。
释名中，初牒释。三实，即见、闻、疑。言以重者，简下诸聚，罪轻降故。无下，次总示。言所防者，显是过相。
三、约罪多少者。
问：谤他犯重，实无三根，诳僧见闻，望僧虚解，犯妄提否？
答：如见论云无别提罪，以谤一向假虚成故。
三、单犯中。问意，以谤本从虚，理须兼妄。答中，论明单犯，无别业故。
问：如杀畜生及望主，财命俱损结二罪。亦应望僧是虚解，何为不结谤妄耶？
答：不同也。以谤一向假虚成，无有怀实而行谤。盗有损主及害畜，故结双单两种别。
转难中。初难，七言为句。上二句举类，谓杀他人之畜，望损主夷，望杀畜提，容两犯故。下二句并难。答中，显别可解。双单即对盗、谤也。
若尔，何故见论云为盗杀草但犯吉，乃至受寄本主求，抵言不受亦同吉？皆是盗戒方便罪，何得相似无别罪？
答：所引相成无堕罪，当知犹同我前义。
次难中。初举二文，彼云：若草木于宝藏上生，若斫伐者，得突吉罗。受寄文如盗戒引。杀草即坏生，抵言是妄语，并不犯提，则与上文损主及畜双结义乖，故引为难。皆下，正难。相似，谓与前事同。无别罪，谓无别果罪也。答中，上句领前难词。相成即盗家方便。下句反成单犯，正符前义。
今准别论，单双俱得。元情专谤无妄心，约心唯可结一罪；若兼诳谤两种心，僧诳人谤结二罪。如前杀父兼罗汉，两舌相对互说相也。
次约义中。初总标。下约两意，故曰别论。元下，别示。约心单复，释通两解。以业随心结，故罪有双单，善达持犯，于兹见矣。如下，举例，有二。初举杀戒，故指如前。谓父成罗汉而行杀者，若但杀父，不知成圣，止得一逆；若知是圣，则兼二逆。次引两舌戒，即多论中以口三过互历为句，故云相对。一、是两舌，非妄语、恶口；二、是两舌，非妄语，是恶口；三、是两舌，是妄语，非恶口；四、三种俱是。余二为头，互历亦尔。并由心缘兼独，故使犯有双单。证今谤、妄，不可偏判矣。
四、得罪分齐者。
问：元谤望僧治，何因言了结？
答：能谤意在治，治摈唯僧力。遂瞋畅思决，言了便成犯。
四、分齐中。以谤本为治，言了未遂故。答中。上二句明不待治，由出僧力，不由我故。下二句显从言了，遂瞋畅思，显示业成故。
犯缘，具八。
初、是僧尼，简下三众，谤恼情微，不废修行。又所犯名轻，能谤罪重故也。如打夺，上二则重，下三便轻，可知。
五中。初缘，正明二意。初约恼轻释，不废修行，即是恼微，由是下位，无大损故。又下，次约犯轻释。以沙弥犯重，通制吉罗，谤吉犯残，义非便故。如下，举例。打及夺衣，僧尼同制。
若尔，不应随举僧同结一堕者？
答：莫非违众是同，所以大小齐结。
次引难中，初难。以九十中，随举比丘、随摈沙弥，并犯堕故。答中，彼望众法，不对人故。
若尔，违众是一，故犯同堕，僧尼互相随顺，亦齐约众，罪分轻重者？
答：尼随有教可倚，故夷；僧则反前，故吉。
次难中。以尼随僧犯夷，僧随尼犯吉，亦同违众，不当犯别。答中。尼倚教者，以八敬中制恭敬故。僧无奉下，故云反前。
问：何故谤同大僧，打同小学者？
答：打据位卑，谤约修行。不同余律，打、谤同罪。
问打谤中。谤既同僧，打不当异。答中，初以义分，不下，简部别。
二、虽是比丘，要须体净。如戒本中非波罗夷。下文说实，则是开位。又如出聚出房，净者犯故。
次依古第二缘，初师中。初立义。如下，引证。下文即不犯中。戒本简非，不犯开实，验取境净，方入正犯。又下，举例。二戒并见九十。准彼，若破戒、见、威仪等，皆不犯故。
若尔，何故律云彼人不清净，加谤犯残者？
答云：犯下四篇也。
释疑中，初难。引文颇乖上义。答约下篇，释通不净。
若尔，打犯重堕者？
答：相恼约位，谤就治罚，故清浊须别。
次难。上简犯重，谤不成残，打同净境，故引为并。答文，可解。
又解：谤不净者，亦成谤。夫论众法，但取见闻，故违见净说言犯罪，自恼恼他，故清浊同罪。
不可如缘。如初戒缘，可有尼也？戒本言非者，据缘起说。亦可就于谤情，非想净者，何由加谤故也？下云说实，三根想实也。
故律云：彼人不清净，不见彼犯，故谤成残。如犯重打提之相。
次师中。初立理，但取见闻者，三根外净，不论内德。
不可下，次释妨，有二。即破前师所据。初释戒本文，以沓婆清净，故牒入戒本，至论后犯，不必如文。如初等者，举事以质。诬谤沓婆比丘为缘，本不因尼，及论后制，则通尼众。显知定犯，不必从缘。亦可就谤情者，谓戒本所牒，乃约能谤心，不论所谤境。下下，次释不犯文。三根想实，亦据能谤，则无所妨。
故下，引证。彼不清净，明境秽也，正据犯重，岂止余篇。不见彼犯，谓三根净也。如下，准例。在前理违，故作强释，于今义顺，故引为据。
上来解者，相从出之。然下如律·遮法中云：若遮无根无余作者，不成遮，治其谤罪。无余是重，作是曾犯，何得后言？
今取中，初科。上二句结指。然下，引示，则取后解。如字写多。遮法即遮犍度。则显实犯，但使无根，即成诬谤，故云何得后言。
问：若使所谤实不净，能谤谓净解，向他道不净，得犯僧残者；前境实非人，心中作人想，随想而行杀，应得波罗夷。若所杀实非人，我亦所谤实不净，心中作净解，我亦心中作人解。若使净想说不净，便得僧残罪，亦应人想杀非人，同得波罗夷。若言谤他心是恶，望心故结罪，杀人心极恶，何为非大重？今反论相者，实净想不净，向他道不净，此无僧残罪；实人想非人，加害亦非重。此既是齐，何故不净净想谤，非人人想杀，结罪有轻重？谤、杀二相，境心俱违，有何义理，因果不等？
并难中。即以杀戒境想相并。大分为二，初约境差顺难，又二。初约境实难，展转二重；若使下，次约想心难，有二重。今反下，次约想差反难，又二。初引二句理齐；此下，反难前不齐。
答：谤就心虚为义，杀唯心境俱实。
答中。谤约心虚，不取前境，杀须俱实，差则不成。
二、作大比丘想。三、有嗔心。四、无根。五、乃至对一比丘前。僧祇：若对所谤者前，语语僧残。善见：以瞋故，不现前重事谤，得提。六、以重事。七、言了。八、闻知。
后七缘中。复列第二者，显前所立，是今已废，但使能谤无根，不问所谤净秽也。五中，乃至对一比丘者，此显对说，不必在僧。僧祇对所谤前复加陵辱，语语僧残，制之切也。善见不现前者，或不对所谤，或不在众中，私屏泛说，不为僧治，故罪轻降。
阙缘，可解。
阙缘反具，故云可解。
佛在罗阅祇。尊者沓婆得罗汉已，手出火光，为僧知事，佛赞第一。慈地众中次得恶房，又得恶食，便令妹尼对僧重谤。问取自言，比丘举过，因制此戒。
就戒缘中。
沓婆得圣，僧事第一者，举此知务难为周赡，生下谤缘。善见云：此人是王子出家。
戒缘，释沓婆中。初叙谤缘。难周赡者，众情各异，多所不足。在圣尚然，凡僧掌事，是非毁赞，故是常耳。善见下，次述本缘。论云：沓婆，是比丘名。摩罗，是王名。此王子出家，故云沓婆摩罗子。年七岁，出家剃发，即成无学。
问：无学之人，何故修事？
答：言无学者，对治因患尽故。今正报未亡，不妨修福，为除果业。
初问中，以惑尽果圆，无所修故。
答中。初释无学。因患尽者，集因已倾，不受后有故。今下，释修事。除果业者，苦果尚存，容酬往业故。善见，问云：三业之中，何以独修下业？答：此是前身宿愿所牵故。曾于过去，生居士家，值波头勿多罗佛。时国邑人民，共作大会，请佛大众，入国供养。有一罗汉，于大众中处分床席及诸饮食。沓婆见已，心大欢喜，往至佛所，白言：愿我后身值佛出家，速成罗汉，为众分布房舍、饮食，如今罗汉无有异也。今得圣果，酬往愿故，所以营事。
问：佛赞第一，其相如何？
答：如见论云：料理僧徒无乖别故。一切同业同行，皆同一处。乃至无记语者，不修三业，食已睡眠，洗浴肥壮，共论世语，亦使同住，得在道门。因乐道故，得生天上。
次问，前引佛赞，但云第一，未显其相，故此示之。答中，有二。初明能安诸惭愧。同业同行者，谓同学修多罗者，则同在一处，若学毗昙、毗尼、说法、坐禅者亦尔。多论云以其各有疑滞，使咨问有处，是以相近。乃至下，次明能摄诸不惭愧。无记语者，此句总标。不修三业等，即无记者。共论世语，即上语者。准论作无业好语者，或恐今文传误。亦使同住者，谓同一处。得在道门者，不弃外也。乐道生天者，不令堕恶也。具此二能，故赞第一。
问：既营僧事，何用光者？
多论八缘：一、为止后诽谤，表无三毒故，如佛为女谤，自说十力、四无所畏故；二、学问坐禅者，见营事人喜生轻毁，故出火光，灭胜负故；三、为折伏山林比丘高慢心故，谓在城隍，恒在事乱；四、为现精进果报，励诸惰者故；五、为增长施主善根故；六、为现被谤心不退故；七、现僧有大威德，分卧具者尚尔神力，况余大德，宁不高胜；八、为惜正业，不全废缺，常在定心，兼知僧事，二俱办故。
三中。初问，以营事无故不当现通，故问释之。
多论八缘。初止谤者，恐人谓有爱、恚、怖、痴故。下引佛例者，即婆沙云：佛为婆罗门女所谤故，作师子吼，自言我有十力、四无畏、十八不共法，以表清净。二中，学问恃解，坐禅恃行，谓营事者不如于己，故怀胜负。负，犹劣也。三中，头陀自恃少欲，忽傲多事故。四中，精进果报，谓行精进，能感果故。六中，尊者被谤，人疑心退故。初、六、八是利己，余五为他，一一各有灭恶生善，寻之可知。
又问：光明神力，入定乃知，云何事乱有光明者？
论自解云：一、效诸佛，二、业报，三、禅定，四、龙力，同是不可思议，不劳问也。二者，此人利根，当知事时，或入或出，其间驶迅，谓是一心。如人打鼓口歌，二心恒别。又定力暂住，何足为难？如陶家轮也。
次问，常途通力发自定心，营事放光，事乖常故。
下引论释，即是多论。初反问释，彼文通说四不思议，今取一、三，可通来问。效诸佛者，以佛常在定，不妨事用故。禅定作用，唯证乃知，皆不可测。二者下，次承问释，复有二。初中，以虽同无学，不无利钝，出入迅速如似一心，利者方能，举喻可见。准知钝根则不能尔。驶迅，并速疾也。又下，次释。谓先入定放光，虽出营事，以先势力光犹不灭，故云暂住。陶家谓土作者，轮盘一发，余力自转。
慈地众中得恶食者，多云先业力故。又于日夜无清净心，天龙鬼神与作因缘，令其所得不如意故。
释慈地中，引论示缘。初是宿因，又下，即现业。天等通力，能见他心，故令失所。善见云：由无福德故，设遇善檀越请，次及慈地，施闻不喜，敷床门外，供设而已。准此以言，宁容妄动？幽灵阴罚，福德日消，动不遂心，皆如慈地矣。
就戒本，句分为七：一、是犯人；二、内有瞋心；三、出谤境，戒本明净，辨相广解，互明净秽；四、明无根；五、波罗夷者，正重加谤；六、若于异时下，自言虚相；七、若比丘下，结罪。
戒本，总分中。初、二、六并属能犯；中间三句，属所谤；七示犯法。三中点示，两处不同。戒本明净者，云非波罗夷比丘故。广解互明者，彼云沓婆清净无如是事，则是净也。又云彼人不清净，不见、闻、疑，以无根谤犯残，即通秽也。
若比丘。
第一，可知。
瞋恚所覆故。
二、言瞋覆者，以彼瞋恚覆，于慈善不生，故加谤也。
第二句，释文中。文叙瞋覆生谤之由。瞋夺慈心，义同于覆。
有十恶法因缘故瞋，随十事中，以一一事而生瞋也。
注解十恶法者。
有人言：即十不善，能为谤本故也。
释注，古解。十不善业但能起谤，不能生瞋，故所不取。
今解云：发瞋之本，不过情与非情。就情为言，不过有三因缘：一、爱我怨家；二、憎我善友；三、及己身。以此配于三世，则有九也。故经中说九恼处为种也。加非情一，故云随十事中，一一事而生瞋是也。僧祇：瞋恨通于凡夫、学人。若不喜者，乃至无学。
今解中。初总举；就下，别释。情中三缘。初谓我憎他爱，二即我爱他憎，三即彼我互憎。一切瞋境，不出爱憎。下指经中，未详何文。而十诵云：是人已侵我、当侵我、今侵我，是人已利益我怨家、当利益、今利益，是人已侵损我知识、当侵损、今侵损，于彼生恼，是名九恼。非情一者，通收一切不如意事。后引僧祇，以简凡圣。学人，断爱未尽，容得有瞋。不喜非使，故通无学。
非波罗夷比丘。
三、非波罗夷比丘者，正是所谤人也。解如列句中。
三中。指如列句者，前列句中亦略点示。或指列缘，句字误耳。
以无根波罗夷法谤。
四、无根波罗夷法谤者，明其重相也。谤是戒本之过，法是前犯重法，此第五句也。无根谓不见其犯也。
四五中，初科，释文中。初通示二句。谤下别释。初释第五。无根下，释第四。且举不见，余如注中。
谓根有三：见、闻、疑也。见根者：见犯梵行；见偷五钱；见断人命；若他见，从彼闻。是谓见根。闻根者：闻犯梵行；闻偷五钱；闻断人命；闻自言得上人法；若彼说从彼闻。是谓闻根。疑根二种：从见生者，见与妇女入林、出林，无衣裸形，不净污身，捉刀血污，恶人为伴是也；从闻生者，若在暗地，闻动床声，闻转侧声，若身动声，若共语声，若闻我犯非梵行声，乃至若闻我得上人法声。除此三根，更以余法谤者，是无根也。
注解中，止解第四句。将解无根，前释有根，无此三根，故曰无根。
释注，通释中，初文。止解第四者，唯解无根二字，不释余文故。将下，点示注意，对之可见。
问：何名为根？
答：论其谤相，与举无别。实无闻见，假以闻见而用举罪。即此闻见，能为举本，故名为根。
问立名中。初问，可解。答中。以谤本举他，令僧灭摈，虽无见闻，必须假托以举他罪。望能生举，故得名根。故云实无等。假，犹妄也。
若尔，无见闻生谤，何不名谤根？
答：论谤，瞋为根。
转难中，初难。对谤名根，正贴今戒，何须𧻙越对举释耶？答中，谤自有根，故非谤根。
难：举亦心为根？
答：义实应通，远根各别。所以然者，彼由见闻后，能生举罪心，见闻作根故。论谤无事枉，先瞋后起谤，故瞋为谤根。
次难中。举亦别有根，前义亦应坏。答中，初句纵，次句夺。所以下，释。上三句释举根。见闻后起心，则显心非根。下三句，释谤根。枉，谓诬枉。
若尔，无根是先有，后起于谤心，亦应无根为谤根？
答：不同。不必无根而起谤，必由因根故生举也。
三中。蹑上远根生举，谤亦应同。答示，不同，约必不必。言不必者，非定有谤故。
若尔，自有根具不举罪，亦应根具非举根？
答：不同也。有根佛制举，即根为举根。无根不制谤，无根非谤根。
四中。引不必举，难上必举。答中，显异，约制不制。以举是众法，谤起私情故。
问：三根中唯明见、闻，不明触、知者？
答：触就合中知，犯非合所委，可得加谤言嗅、尝、触彼耶？是故无触根。言知是通相，义须为分别。若见闻后知，终是见闻摄，独知无谤义。内心缘前知，此知有通别。犯非意缘知，此知不成谤，证境是弱故。若因见闻知，缘通见闻故，然犯是外境，故是通名知。
次问触、知。初问见、闻、触、知，触兼尝、嗅，则摄六根。今唯举二，故问明之。
答中。初明不立触。合中知者，根、尘相合，方知觉故。犯非合所委者，人有所犯，鼻、舌、身根无由得知故。云可得等，言无此理也。言下，次明不立知。初二句标示。知是意根，故云通相。若下，正明。初三句约见、闻知。此知从后起，还属见、闻摄，独知无知理，岂容有谤义？内心已下，次约内缘知。上二句，总标。犯非下，别释。初三句释别义，意缘而谤，人无信故。下四句，释通义。缘通见闻者，意能通缘落谢五尘，故云通知。
若尔，小妄语戒何得有知？
引难中。以小妄戒云见、闻、触、知，违想说，是妄语，彼兼触、知，此独无者。
答：小妄中知，不取外境，违心成诳，故有触、知。谤境不尔，必对犯论，故以通知，强故成证。
答中。妄取违心，谤对外境，所以不同。通知即上缘根之知，有根故强，可信故成证。
若以触疑，重就犯论，故无有妨。如善见、明了解云：就疑生根，通于五尘。如见与女人出入林舍生疑，或隔壁闻与女人语生疑，或闻比丘体上有女人妆粉气，或比丘边得食有不净酒肉等味，或暗中取与疑触女手。因此五事不分明故，名曰疑根。
次科。初标示。触无决知，可从疑说。望前委释，故云重也。如下，引释。二论并同，所以双牒。疑起于意，故通五尘。见、闻生疑，自同今律。后三皆触，是今所论，第列五疑，在文自别。
就三根消文中，分三：初、列名；二、见根下，显相；三、除此根已下，释成无根。
就显相中。见根但三事，见疑唯淫、杀。闻根及闻疑，则具足四重。由妄非见相故，见根不言妄。盗非见疑了，文中亦不说。
次消文，释第二中，初科。初通点具阙。疑根是一，从见、闻生，故兼两处。由下，示阙所以。妄是声尘，故相不可见；见盗则非疑，故非见疑。
若尔，小妄语中见粗恶语者？
答：此据当时眼见闻说也。
转难中，初难。妄语字误，合作小谤，即九十中无根僧残谤戒。彼云见根者，或见与妇女粗恶语，或见自叹誉等，语既可见，与上相违。答中，谓眼见前人与女说故。不妨粗语自属耳闻，不可互也。
问：但列见闻生疑，不明见、疑生闻，及以闻、疑生见者？
答：见闻根不滥，如文不说疑。于犯有不了，故从见闻说。所以见、疑不生闻者。闻本对于声，见、疑非是声。以见对于色，疑本唯是心，并非耳所闻。故不得从见、疑而生闻也。所以闻、疑不生见者。以见对于色，闻、疑非是色。闻者对于声，疑者唯是心，并非目所瞩。故不约闻、疑后生见也。
次难，意谓三根合有互生，何以疑根独不能生者。
答中。初叙见闻能生疑。所以下，次明疑不生见闻，又二。初明见、疑不生闻，二明闻、疑不生见。各有牒释结文，以明根境不互，义不可立。寻之可见。
若尔，何故文云若从彼闻，是谓见根？
答：此乃从闻说见根，非谓从闻生见根。以说者是本有，生者是后起。又闻通五尘，从闻通说得。
三难中。文云者，即注中结见根文。
答中。初释通。从闻说见者，谓闻人说云见也。以下，辨异。说是本有者，他人先见，因说始闻，故非生矣。上且释文。又下，出意。以从闻说见，即是闻根。闻通五尘者，并由声说，故云通耳。
问：何为不说从见说闻根？
答：见是局色境，闻说通诸尘。如上已为解，何迷而重问？
四中。承前答势，故生此难，于义方尽。答文，易见。
疏者言：十三残中，古来诸师讲至谤戒，以为难解。上虽旧有，斯料简相，故依而出之。律本列六心以约三根，互为纲目。诸师穿凿，又加八心。诤竞纷纭，何关罪聚？今疏所出，止取附事现行。自余终古未见，故且约略。俗书犹云礼贵从俗，易重随时，律缘人情也，况复出世正道？当须研虑日新，使有尺寸。不可悠悠，自坠沟壑。无始常习，此生须分也。
次结示中。初叙古，为二。初指前所引；律下，斥彼妄加。三根各二，故有六心：一、自见，二、从他见，三、自闻，四、从他闻，五、从见生疑，六、从闻生疑。诸师又于从他闻、见各生疑心，故有八也。何关罪聚者，责其不知宗也。
今下，次显今，又四。初示意。附事现行，即奉持相。自下，二、显略。终古谓后世。俗下，三、举况。曲礼云：礼从宜，使从俗。易·随卦云：随时之义，大矣哉！律缘人情者，谓俗中法律重轻虽定，及乎判断，须缘人情。缘，谓详察也。上引三文，以浅况深，当须适变，不可同古，广张无益。当下，四、诫劝。初二句劝修。研虑谓准教治心，日新谓精勤不懈。有尺寸谓智解无漫。不可下，劝舍。悠悠谓心无所归，沟壑即喻恶道。无始常习，指出病根。此生须分，劝令截断。
欲坏彼清净行。
文列欲坏彼净行者，述彼谤情，瞋怒隆盛，将事屠灭故也。
次释谤情，初科。屠即屠杀，犯重遭摈，义同杀也。
谓言：众僧灭摈此人，我得安乐住。
注中所明，苦他乐自。畜兽之相，共陵践也。
注中。畜兽相者，尚非人行，况学道乎？
若于异时，若问若不问。
若于异时下，六、明自言相也。谤前首后，非是一时，故言异也。若问不问者，问是佛问，不问是自首也。
第六中，初释文。首字去呼。言佛问者，如注所引。或有不问而自首者，故两言之。
佛敕比丘问能谤者：此事实否？若以无根谤他，获大重罪也。
注中所解，可知。获大重罪者，律中若谤行人，一向入地狱，故言大重也。
注中，引律释报重相。不问净秽，但使谤他，罪无轻间，故云一向也。
知此事无根，说。
知此事无根说者，正是首词，非见闻也。注中可领。
次科。非见闻者，即无根也。
我瞋恚故作是说。
我瞋故说者，既首须尽，恐有蔽匿之愆也。注中重叙，还述戒缘，瞋本也。
三中。首须尽者，自述本情故。蔽，覆也。匿，隐也。
若比丘作是语者，僧伽婆尸沙。
若比丘下，引人入罪聚也。
第七，释文可解。
若以无根四事加谤，说而了了，僧残；不了，偷兰。若指印、书、使、知相，了与不了，其犯亦尔。十三难事谤者同犯。除此非比丘法，更以余无根法谤，随前所犯。若谤比丘尼，亦同前犯。谤下众者，突吉罗。尼犯僧残。不犯者，三根说实，戏笑说，若疾说，独说，静处及错说等。
注中。初明僧尼同犯相，后明三众别犯相。就初又二，初明僧有成犯相，后明尼同大僧相。就初分三。初以四重谤，中以十三难，后以诸篇谤。文相未解，略以义分。
释注，义分中。次第三节。据合先分犯与不犯。
就谤、覆、说，三种料简：初、谤覆说他，二、自谤覆说，三、僧尼互谤覆说。
料简，标中。谤通大小，罪分两篇。覆、说粗罪，同是单提。此三相滥，故须对简。而又自他及互，轻重不同，故列三门。
就前他中，约相又三：初以四重，次以二逆，后十三难。
初科，总分中。二逆，即破僧、出血。此入制科，故容谤、说。
就初四重，明谤、覆、说。
问：约谤初、二，轻重罪别；覆、说初、二，同结提者？
答：谤就治罚为言，随篇故有轻重。覆初二所以同犯者，重屏覆稀，轻露覆数，稀须轻制，数须重制，上下相就，故合一科。又云，初、二护心义一，坏众不殊，故同一堕。说初二同提者，以重稀轻数，同护外信，俗人不练，轻重讥齐，故同一堕。
明四重中。初问。言初、二者，即是夷、残。谤既两别，覆说那同？
答中。初释谤别，治既重轻，情容深浅，所以不同。覆下，次释覆说。初释覆罪，二义释之。初约稀数释，谓重多屏造，知少覆稀，残多露为，知多覆数。又下，次约坏众释。护即覆也。覆过不悔，众法不成，故云坏众。二、释说罪，亦二。初云稀数，即同上义；次护外信，讥无异故。
问：谤罪结三阶，论覆结二品。毁、恼、谏等戒，约篇则轻重，何故同提耶？
答：谤就治罪论，覆从坏众说，轻重理须分。不同毁、疑等，彼以泛恼故，当时不论犯。如骂车、木师，可是对犯也？
次问中。初叙谤覆差别。谤对六聚有残、提、吉，故云三阶，覆对六聚则有提、吉，说粗亦同。次难三戒混同，即毁訾、疑恼、不受谏，此三戒并通六聚，皆共一提。答中。初释谤覆，如上已明。不同下，次辨余三通是泛恼。如下，引事别证毁訾。律出骂相，云汝是除粪种，竹师种，车师种等。造车即木师也。
次明二逆、十三难者。
谤逆得残，教轻摈齐故也。若实非比丘，是有难者，内无三根，冥然著实，则无谤罪，容得小罪。不同四重谤人，体虽污戒，是比丘故。比丘身上有难，与未罢道，谤亦残也。
次明逆难，明谤中二。初明谤逆。教轻，谓犯兰也。摈齐，谓治同也。若下，辨谤难，又二。初明谤实犯轻，谓先受不得者，由无三根，故获吉罪。不同下，简异，对上可知。比丘下，次明谤实亦重。即先受后难生者，如黄门、二形之类。
说逆亦堕，如舍利弗事证也。覆罪同之。若十三难实有，无覆、说过；若虚，便无可覆、说也。
次覆说中。初明逆罪，下引缘证。律云：舍利弗白大众说提婆所为非佛法僧事。舍利弗心疑，即往白佛：我当云何在白衣众中说其恶？佛言：僧差故不犯。是知不差，说即成犯。若下，次明难事。实则非犯，虚则不成。覆、说据实，思之可会。
二、明自谤、覆、说。初自谤无罪者，谤他摈恼，枉治犯残，自过尚覆，岂辄言犯？自覆吉者，覆他过多，有本故重，自覆过轻，无本故微。自说义稀故轻，说他事数故重。
二、明自中，初科。三位自别。覆中有本者，本即指戒。以覆他自净，重制令露。自覆己秽，故不须制。
问：前言自谤无罪，今何自说得吉者？
答：论谤在僧，自故非犯。说罪在俗、未具，招讥同故得吉。
次引难中。谤、说有无，理非所隐，欲明教意，故复征之。答文，可解。
三、明僧尼互谤、覆、说者。
初明其谤。僧尼虽殊，枉治莫别，俱废正修，同犯僧残。
三、明僧尼互，初互谤中。尼是女流，谤同僧犯，故须辨之。文中所叙，同有二种：一、治摈同，二、废业同。
说、覆以论。
僧尼互覆，罪无阶降。尼同类中，自分三品。
次明覆说，互覆中，初科。罪同提、吉，故无阶降。同类三品者，覆夷犯重，覆残犯提，覆提已下皆吉。
问：尼说大僧，则违敬法，何故覆罪乃制提者？
答：制尼说过不对犯者。但明所隐，同类便得；故不露罪，情过得提。
释疑中。说既违敬，覆不当制。答中。初明敬法不许对僧。但下，次明覆犯自论同类。
互说之相，准前可领。
互说中。僧尼互说，同类自说，同是提、吉，并无阶降，故云准前。
注中随前所犯者，举四篇谤，随谤分罪也。
牒释中，初科。举四篇者，除四重也。随谤分罪，谓提、吉也。
问：谤人恶说，还犯恶说者，及上初篇，还应大重？
答：结罪分齐，各有指归。轻重有由，阶降论罪。小下无名，止同篇聚。若还有者，无穷之咎。
问恶说中。以能所犯同，例上应尔。答文，初通示判犯不可一定。轻下，次明前判三位不同。小下，正答恶说同篇之意。
就不犯中。言说实者，有五：一、想心实；二、瞋境实；三、前事实，如张王、青黄等；四、三根非互实；五、四戒不互实，如十诵四重互说成谤。
不犯中。想心实者，意谓不净也。瞋境实，所对不谬也。前事实，所见何等事也。余二可解。具五则开，阙一成谤。
九、假根波罗夷谤戒。
第九，假根谤戒者。
第九。假羊为见，故曰假根。
此戒与前，名同种别。此假异事，有见根相，即此见根，将以加谤，莫知本犯，故成假根。若异事见，向僧道闻，便是无根，落在前戒。乃至余根类此有无也。解制意，成犯缘，并同前，但假根为别耳。
简异中。名同者，并谤戒故。种别者，无、假异故。此下，示假根。若下，简无根。余根类此者，谓见言疑。又闻、疑为头，互历亦尔。解下，指前，不两繁故。
佛在罗阅祇。慈地比丘见羊行淫，便言：此羝羊者，沓婆也；其母羊者，即慈地尼。便语比丘：我今亲见，非前无根。比丘诘问，便自臣伏。举过白佛，而制此戒。
就戒缘中，初明羊淫安可相似，便语比丘我今亲见者。对前无根，已被残罪。今似有根，定非滥故。
戒缘中。初叙起谤。对下，次出谤情。注云羝羊，谓雄羊也。
若比丘，以瞋恚故。
就戒本中，七句如前戒说。
戒本指句。如前者：一、犯人；二、瞋心；三、谤境，即异分等；四、无根；五、正重加谤；六、自言；七、结罪。
于异分事中取片。
就第三句，言异分者，善见云：以羊当人，是名余分，事相似故。十诵云：犯初篇中一一戒，非比丘，失比丘法，故言异分。不异分者，不失比丘法故。片者，诸威仪事也。约四分中，如论释好。所言片者，人畜乃殊，欲义非异。故以彼相，用同此犯，片非有乖，故曰取片。
释异分中，初科。前引二文。善见所释，颇符四分。次引十诵，欲彰部异。彼以四夷为异分，僧残已下，并名不异分。诸威仪为片，谓于四夷中，取少乖威仪事而兴谤也。约下，次明今释。初释异分，指前见论，次释取片。片非有乖，非犹无也。
异分者，若假异罪、异趣、异人，若本在家，若假响。
注中解异分者，并非实犯，假余相谤，故曰异分。约相有五。
言假罪者。见犯六聚，以初聚谤。或七聚通犯，想无故谤。或违想故谤。同犯残也。
言假趣者，如缘起通之。
言异人者，谓见比丘与所谤者名、姓、相同，以彼人犯，用谤此人也。
言若在家者。以上罪、趣及人，增谤其犯。及论据刻，乃是异身，故非举谤。便就所谤，缘身搜求，知本在俗有诸重罪，即以加举。
僧又覆检，身虽非外，罪是异时，又治其谤。故下又引假响，即时俱非本犯，虽闻何益？
释注中。初通释；约下，牒释。
异罪中三。初、犯六聚者，谓不犯夷，即体净者，二、三通犯，即是体秽。想无者，实犯谓净也。违想者，实重谓轻也。
异趣，如缘者，缘起因羊，余趣例准。
异人中，名、姓、相同者，律云：不清净人与清净人相似，名同，姓同，即以此人事谤彼也。
言下，释异时。初明究勘。三皆非己，故曰异身。便就等者，出彼转谤。律云：若见闻本在家时犯淫、盗等，便言我见彼犯。
僧又下，释假响。初明再刻。身虽非外，非异人也。罪是异时，道俗隔也。又引假响者，示彼重谤。即时，非前异时也。律云：比丘自语，闻响声犯淫、盗等，便言我闻彼犯。
假事兴谤，不出此五。知机立教，曲尽凡情。
非波罗夷比丘，以无根波罗夷法谤，欲坏彼清净行；彼于异时，若问若不问，知是异分事中取片，是比丘自言我瞋恚故作是语者，僧伽婆尸沙。
非波罗夷下，释同前戒，引用同解。
指余中，分句释义，并同前戒。
总解谏戒，四番不同：一、十三同篇，而谏不谏别；二、谏有所为，广明破僧；三、破僧是同，而立两戒，摈谤、拒僧，唯独立一；四、违僧谏同，罪有轻重。
初明同篇，谏不谏别者。
须谏五意。一、性恶。二、显露。三、恼僧。
释四谏戒，总解四章。初章，列五意中。初、业重，二、公白，三、搅众，四、抵突，五、自是。已前九戒，虽有不具，必具此五，乃作法谏。初三可解。
四、倚傍有滥。前之九相，条然是非。更无有滥，傍倚圣教。过显群心，何须设谏？后之四戒，皆有倚傍。理行二教，是非交杂，真伪难分。迷情坠恶，事是可愍。故须僧谏，开悟迷途，冀彼弃恶从善，舍邪归正。
倚滥中，初科。初叙余戒。后下，次明谏戒，又二。初明倚教之过。佛法皆能诠理起行，故云理行。或可八正为理教，四依及余为行教。故下，次明设谏之益。
就明倚傍，各有所由。如破僧者，则傍四依、八正；助破则傍有善斯从；摈谤则滥同犯已悔；拒谏则制无德不须。各至本文，重为述也。
次科。初二句通示。如下，别显。提婆傍佛四依、八正，立邪五法以胜于佛。助破者，谓是从善，反云此比丘是法语律语比丘。摈谤者，见同犯已悔而不治罚，故云有爱等。拒谏者，谓律中非法、无知不应诃谏，故云莫向我说。
五、明坚执不舍者。
问：若以坚执故须谏者，如下言诤，始从一人乃至多语，何为不谏？
答：今立谏者，执据教事，影迹有滥，纵而不谏，便作大过，是故须谏。言诤执教，据理非犯，以教制之，不劳谏也。
五中。问意。以七灭诤中言诤亦是邪正各执，那不设谏？言诤有三品，用现前、多人语毗尼灭。下品用三现前：一、人，二、法，三、毗尼；中品五现前，加僧及界；上品用五现，更加多人语。始从一人，即举下品之初，多人语即上品之末，故云乃至。
答中。初明四谏。作大过者，前二破法，后二坏众。下明言诤。据理，谓非影滥。非犯，谓无大过。以教制者，即毗尼也。
僧祇疏加远有所防。或以轻遮重，以重遮轻。
次他宗中。彼疏解律，五义同前，复加此一。或下二句，释上远防。以轻遮重，前二为防破僧。以重遮轻，后二为防毁犯。
上之九戒，互阙不同，至时引出。
结显中。四、五二义，九戒通无。就前三中，漏失等四，并是性戒，止有初义；媒房并遮，不具初义，而媒有显露，房兼显、恼；二谤具三，于义可见。文令引出，故此略示。
又有人言：夫谏所为者有二，谓人、事也。
事又有二：初、未成事，如破僧未竟；二、已成事，谤僧已了，谏表无爱。
次明二义，事中。未成摄二破。已成中，谤僧已了者，止是摈谤，义收拒谏，由先拒僧，后加谏故。
为人兴谏，亦二。初、言对此人，为息外化，不即为此人。破僧初句非法想破，非法想说。二、言对此人，即为此人。破僧心迷，谏悟舍故。
次为人中，唯简二破。初即正破。言对此人者，谓律中说，为提婆制此谏法，然彼邪心已决，非正所为，故云不即为此人也。破僧下，引证。破僧犍度有四句，今用初句。彼云：若比丘非法言法，坚持此法，破和合僧。彼自知非法想破，便作非法想说，言此是法，是毗尼等。如此破者，一劫受苦也。此证提婆心决，非谏法所被也。二、即助破。谏法正被，故云即为此人也。破僧下，引证。即第四句，彼云：非法说，法想说，法想破，如此破者不受苦。此即心迷，因谏方晓。此证伴党正是法所被也。
次明第二，破僧义者。
如来一代，有斯化迹。欲使邪正分途，福道路别，故示教迹，致斯不同。遗法同遵，求异难克，无由得有破轮之理。戒本虽列，相从说之。至于犯谏，万年无几。
而世讲者，不畏死至，随相广诵，云余宏博，不知徒说损费精灵。故须举要，识相知境，既不失功，由削繁故。四门分之：一、明破僧名体差别；二、羯磨法轮相对明破；三、明破僧时处；四、明二逆因果最初二义。
第二，破僧义，叙意中。初至无几，叙教意。初二句，示教起之始。欲下，显权巧之意。邪正分者，由彼破僧，始分真伪。则使俗人知敬而修福，僧徒归正而修道，故云福道路别也。遗法等者，为绝后世邪恶不起，即法华云又现邪见相，方便度众生是也。戒本等者，显遗后所以。相从出者，非正要也。万年无几者，言其不多。
而世下，次斥繁广。不畏死至者，废弃光阴故。随相广诵者，耽著世论故。云余宏博者，逞弄我能故。精灵即心神。故须下，列章。言举要者，去闲缓也。识相知境，令易晓也。不失功者，无虚废也。由削繁者，显今益也。
初、明破僧名体者。
僧者西音，东华所翻，名和合众。具于理、事，破方成逆。何以然耶？是僧故即事和，是宝故是理和也。
初门，释名中，初科。初翻名，具云僧伽。准羯磨疏，单翻云众。和合二字，乃是义用。今释破僧，欲明所破，且从旧译，各有其致。事和谓六事同均，理和即证理无二。何下，即用僧宝二字以分两和，于义甚显。凡圣以论。凡唯事和，未见理故。初果已去，则兼二和，圣人证理，不违事故。
摩得伽云：舍八正学余道，是轮坏。同一界各羯磨，是僧坏。据此以言，说破僧者，必约羯磨、法轮，用分业也。
次科，伽论中。初引文。轮坏即破理和，僧坏即破事和。据下，准决。破羯磨犯轻，破法轮成逆，故云用分业也。
据律破僧，亦有二种。
一、破行轮者。佛说四依，资成断业。乃说五邪，乱佛正教。故文云今断我四圣种，又云二事破僧，妄语、相似语也。
二、破众轮者。本是一和，今分两别。说戒、羯磨，同界各行故也。故文云二事破僧，作羯磨、取舍罗是也。
本律中。初总标。亦有二者，行众二轮，即是理、事。
一下，别释。行轮，又三。初示轮。四依道缘，故曰资成。破惑证圣，故云断业。乃下，明破。故下，引示，有二。四圣种即四依法：粪扫衣、常乞食、树下坐、腐烂药。圣道由生，故云圣种。提婆立五法，破上四依。律云：提婆告三闻达多言：我有五法，亦是头陀胜法，少欲知足、乐出离者，所谓尽形寿乞食、著粪衣、露坐、不食酥盐、不食鱼肉。我今持此五法，教诸比丘，足令信乐。又下，律云：佛告优波离：有二事破僧，妄语、相似语。
次释众轮。初标示。说下，正明。初句示轮，下句明破。故下，引证。亦是告波离文。羯磨法别，舍罗翻筹即是事别。此二既别，六和乖矣。所言轮者，摧碾惑业，故得名耳。伽论局理，律通理事。又理轮中论据八正，律约四依，四依道缘，八正道因，两文互出，义必相兼。
上显两僧，如何言破？亦无别有破。以八正、四依，成僧之法，差此惑乱，应悟不悟，故明破也。又此羯磨说戒，是御众之法，同界各行，互不相成，故明破也。
三中。初总征。两僧即理、事也。亦下，别释。初明破理和僧。又下，次明破事和僧。
二、明体者。有云：僧和以非色心为体。律中约相，全无出体，以委论故。如律云：僧者，四人若过也。僧义，如删补羯磨疏中广之。
二、明体中。初引示。非色心者，即目人假，是非二摄。律下，指文。初示意。言委论者，即上所明，出成论故。如下，正引。僧义下，指略。彼有五家，出体不同，今当第二是彼正取，余四不引，须者自寻。
二、明破法差别。先定轮体，后对论破。
初明法轮二种：一、行，二、教。
所言行者，无过八正。用譬世轮：语、业、命三，以为戒毂；见、思二正，以为慧辐；念、定二正，以为定辋；方便精进，为转轮人。若依修行，出生死道，故名行也。
第二，对明，定体中。初科三。初标示。开三学为八正道，一切行相无不摄尽，故云无过也。用下，喻显世轮，毂在于中，众辐所凑，辋在于外，围于众辐。即喻戒是定、慧所依，定是慧之外护。若下，三、结合。
二、就教者，本是一和，今分两别。以如来法轮，化被三千，该通道俗故也。是以调达唱说五法是，四依非，乃至地神、天神唱告三千世界禅诵不行。如鼻奈邪云：诸佛常法，食时僧坏，至暮还复。中间天、人无悟道者。天地暗冥。若暮不和，天地翻覆故。
次科。初标示。以下，正释，又二。初叙佛法轮。是下，明提婆反破。初明破法。乃下，示破境。如下，明破时。诸佛常法者，决权疑故。中无悟道，即破义故。
第二，相对明者，有九不同。
次对论中。前约行教，通明二轮。此用九义，对显差别。
初、就人明破者。羯磨为言，通僧及尼，俱有破义。法轮一种唯据比丘，余众不可故。尼是女报，号佛无信。三众未具，不合羯磨也。
初人中。羯磨通二众，法轮局大僧。女人有五碍：不得作轮王，释、梵二天王，魔王及佛。所以尼女号佛，人无信者。下简三众，二破俱塞。
二、假佛明破者。若破羯磨，不假自号为佛，又佛不入羯磨僧故。若破法轮，必须伪佛，以僭敷化故。杂心云：族姓、端正、持戒、多闻、辩才。见行增上，恶希望故，非爱行人，易轻动故。智论云：我三十相，减佛无几，弟子未集。若众围绕，与佛何异？思惟破僧，自称作佛。
二中。羯磨摄僧法，故不假佛。佛在应供僧故，不入羯磨。法轮竞化，故须假佛。僭谓下位僭越于上。杂心下，引证。初列五德。族姓者，同释种故。端正者，有三十相故。余三可知。彼文续云：彼自立为大师故。犯戒者，非能坏也。见行等者，此明提婆具上诸德，令诸比丘乐慕受化。彼论先出偈云：大师及是道，诸比丘异忍，破坏和合僧，所谓见行增。解云：谓比丘起如是恶希望，提婆达多是我大师，非瞿昙；彼所制五法是道，非八正，当知是坏僧。又问：何等人破僧？答：所谓见行增上者。见行人坏僧，恶希望故；非爱行人，易轻动故。今详内外两凡具见惑者，名见行人；又内凡尚浅，故云增上。初果已去，未尽思惑，名爱行人。圣人证真，不可轻动，故云非也。即下云凡夫轻躁，易可破坏是也。智论，即提婆自谓。三十相者，唯无足下轮相，及无见顶相耳。十二游经云调达四月七日食时生。身长一丈五尺四寸等。
三、就数明破者。羯磨，下至同界八人，别行众法，彼此不成，僧不得益，故云破也。言法轮者，下至九人。所以须者？故调达邪佛，替正佛宝；所说五邪，替正法宝；三闻达等，替正僧宝。故能破五人。一佛四僧，所破唯四。故九成破。所以如来不入十数者，俱舍云破在别处，不得亲对世尊。一以如来不可轻逼，二以言教最可信受。故杂心云：大师在众中，彼无威光故。
三中，羯磨八人者，两处各成众故。彼此不成者，互望别众故。法轮中，初标征。故下，列示。初出能破。主及四伴，通为五人，由非真佛，故在僧数。一佛下，示所破。法宝可知，文中不列。师徒五人而言四者，佛宝位别，故不在数。故能、所十人，但云九耳。所以下，征示真佛不入之意。俱舍破在别处者，以对能立所，故云五人，及论正破，不在佛会。如下文说，破在伽耶。轻谓轻陵，逼谓逼恼。言教可信者，若在佛所，必受佛化，破不成故。下引杂心，共成三意。
四、就界内外明者。羯磨僧破，要在加法界内，两众别行，不通界外。法轮僧破，初秉法时，唯在界内，后破行法，通界内外。
四中。羯磨，一须加结，二局界内。法轮中。初秉法时者，以提婆先自布萨，破羯磨僧，故须局界，后方行化，则不定处。准下先在王舍破行，后于伽耶坏众，与此不同。今详破众已后，行化未息，故云后耳。准知前后皆通内外。
五、就凡圣二僧明破。羯磨破者，真俗俱能，圣人事迷，容生别众非法故也。法轮僧破，唯俗谛僧，圣人识达，必不从化。故成实云：凡夫轻躁，易可破坏。若得世间空无我心，尚不可破，况无漏也？
五中。真即四圣，证真谛故。俗即两凡，具烦恼故。法轮中。初正明，故下，引证。世间空无我心，即内凡世第一人分见空理者，则知尔前犹可破也。无漏即初果。
六、就方明破者。羯磨所破，通三天下；破法轮僧，局在南洲。故杂心云三方有八羯磨坏，阎浮有九法轮坏也。
六中。羯磨不对化主，故通三州，不通北州。法轮对主，唯局南州，不通三州。下引杂心，证上通塞。八九并约人数，如上可知。
七、就时明破者。羯磨通于二世，法轮唯佛世故。彼论云：牟尼般涅槃，未结界前后，息肉未出时，又无第一双。如是六时中，不名破法轮。
七中，初科。羯磨通现、未，法轮局现在。彼论，亦即杂心。偈中通明六时。正用初句，证成上义。真佛既灭，无可竞化，故不通灭。后未结界者，以破法轮，必兼羯磨，非结界地，羯磨不行。故未立结界，则无破僧。前后，如疏自释。息肉未出者，准俱舍解，于正戒、见，未生破毁时也，即以息肉以喻毁破。息合作瘜，谓臭肉也。第一双者，杂心云未建立第一双。准阿毗达磨解，未立止观第一时。谓止观二法名双，超诸法门，故云第一。由立止观，令众修习，识别邪正，必无破僧。初后三句，各明一时。第二句含三时，故结云六时。
所言前后者。昔人约破僧以分前后，无第二破故。
若尔，何故破僧通于季代？
答：唯可方便，终非究竟。
次科，昔解中。初牒文。昔下，正引。彼以正破为中，未破为前，破已名后。义非再破，故云无第二也。若下，释难，可解。
俱舍中解前后云：初者，转法轮未久；后者，将般涅槃。二时大众同修一味，无破者故。
次引论中，即以鹿苑初成为前，鹤林将灭为后。
若尔，与昔解何别？学者详之，须知有别。
八、就罪明破。羯磨破者，轻兰非逆；法轮破者，重兰得逆。何故不同？多论有九：一、以正破正，法轮以邪破正；二、但失事益，损微过轻，法轮破者，失理解故重；三、弟子破师故重，同徒相破故轻；四、但破行者轻，理行俱破重；五、唯损出家轻，道俗同损重；六、羯磨但情乖，法轮情法失；七、羯磨二众离，法轮七众破；八、羯磨定不破法轮，法轮喜破羯磨故重；九、羯磨唯损僧，法轮通三宝故重。以偈束曰：非正理事师徒别，一教二教道俗离，情乖法乖二七众，定喜三宝一宝持。
八中。初明异，羯磨但违制教，法轮制、业俱犯。何故下，释异所以。多论九义，对明重轻。文或不具，一一宜以羯磨法轮标其上，并用故轻故重结其下。又唯第三上重下轻，余并上轻下重。一、二、四、八，并约法论，而有邪正、事理之别。三、五及七，并就人辨，须分师资、道俗之殊。六及后九，则兼人、法，宜辨人情、三宝之异。后偈收束，临时配对，摄繁从要，照对易明。有本除去，未知何意。
第九，明报。有二不同：破羯磨僧不堕无间；破法轮者，以成逆故，生报阿鼻一劫受苦。如成实云：不但破僧，若言无罪福，供养善人、父母无报，令多人作不善业。又如邪人害正见者，故谤圣人。又杀圣人等。事重心重，如此诸罪皆堕阿鼻。
九中。初羯磨，犯中品兰，故非无间。准杂心论堕号叫地狱。法轮，三种定：一、生报定，二、阿鼻定，三、一劫定。下引成实通明无间，文有三节：初即拨无因果，二即执邪谤圣，三损害福田。又如僧祇，毁犯四重，并无间业。请观此文，自捡行业。日用所存，宁不畏慎？
第三，破僧时处。
初破僧时，仿佛二法，用拟邪化：一、立五邪以为行法，替正四依；二、立非法羯磨以为众法，替正羯磨。所以王舍城时忍五法者，止是破行。后至伽耶，羯磨说戒，方破众法，始是究竟破法轮僧。
第三，时处，正明中。初明立法。行法被自行，众法为轨众，且依律示。论中八正道，亦行所收。所以下，示时处。王舍城即游化之境。伽耶山乃住止之处。方志云伽耶，世谓灵岳，亦云象头山。提婆始于王舍行化，有五百新学比丘信受五法，随往伽耶布萨，二法俱破，方成破僧。
故僧祇云：调达向伽耶山，佛唤不得。便作羯磨，为后世名誉。乃至三唤，云我已说戒竟。佛言：非法人已作竟，如法人自作布萨。便说清净如满月偈等。以此文证，破在伽耶。
引证中，佛唤者，如来遣阿难往唤。
问：调达说戒，如来僧等同界，何得成者？
答：一破已后，两不相足。如拘睒弥说。
问答中。由不相足，不妨同界各自成法。如下，引例。拘睒弥说，即律犍度。彼明拘睒弥国比丘斗诤，破为二部，各自说戒，佛判成法。彼是非异见，犹不相足，况今邪正两分，不复疑矣。
第四，明二逆偷兰因果者。
如昔解云：出血偷兰是方便，以杀佛不成故。而是最初，以智论云多闻、持戒九清净人得破僧者，若是第二，何名净也？
第四，出血中。昔解方便，则与今同。判为最初，则与今异。彼据智论，既云清净，岂非无犯？
今解不尔。五逆之罪，犯则无初。外道犯逆，即灭摈也。
今解中。初判定。外下，引例。缘出受戒十三难中。制教开初，业道无初。外道犯逆，受已灭摈，显是业道，何得有初？
若尔无初，云何出血方始破僧，而名清净者？
答：于摈罪无违，故云清净。
初难中。通前智论。业道虽成逆，制教是方便，故不违摈法，而得名清净。
若尔，何故杂心云若犯余无间，不得破僧？
答：谓未受前而犯三逆，以受不得，非比丘故。出血偷兰，可忏净故。
次难。以无初成逆，违心论故。答中。三逆即杀父、杀母、杀罗汉，释上余无间也。逆业障戒，无破僧理。兰罪可忏，故称清净。
破僧偷兰，是究竟，非方便故。以本心规夺徒众，坏僧断法，归从己见，畅满心腑，更无进趣，故果兰罪。
次破僧罪，初科。初判定。以下，释所以。偷兰因果各有三品，此中二罪并是上品。
是第二者，过状显彰，佛自诃责，重罪一劫，因果既明，故违而犯。如见论云：破僧无最初，以违佛谏故。
次第二中。初义判。佛既诃谏，即同先制，故无最初。如下，引证。于理显然。
问：破僧是第二。违谏最初者，即僧谏中诃云不舍，得重罪者，应亦第二，同佛谏故。
答：破僧者，所谏事也。谏时谏破僧，作时作破僧，故知破僧是第二。谏时不谏于违谏，故违谏僧残是最初。大能解也。
次难中。破僧逆兰，则无最初。违谏犯残，即开最初，故引为难。僧谏、佛谏既同，有初、无初何异？答中，佛谏、破僧，则谏、犯不别。僧谏、违谏，则谏、犯不同。僧亦谏破僧，彼犯由违谏故也。后句称美，必引他文。
问：比丘逆罪，是有初否？
答：无初也。初对佛教，逆非佛制。
三、问答中，初问。答文，判罪极明。以开初无犯，并约制教而论；五逆之罪，自据业道而辨。今明比丘犯逆，制教则三夷二兰，业道则通归无间。犯制教则依法治摈，违业道则一劫沉沦。忏制须准律宗，悔逆自从大教。若兹以判，罪相天分，前后教门，不复疑矣。
问：同是逆罪，谏有无者？
答：破僧倚傍，须谏使分。余无滥故，不须设谏。
次问，以五逆中唯谏破僧故。答中，余四杀逆，故无所滥。
问：俗人犯逆，有初以否？
答：无有初也。既是生报之罪，无出家修道义也。
三问。俗人无初，如前已示。欲生下难，故复问之。又复此据来投受具，望在俗犯以为初耳。答中，是生报者，示障道所以。
若尔，何故涅槃阿逸多犯三逆，佛听受具者？
答：犹自无初，望诸比丘不许度故。焚烧僧房，值佛法王，不同常教。
引难中。阿逸多杀父、害母、杀罗汉，来投出家，诸比丘不许度，便欲烧僧坊，佛开为受。既不障戒，则似开初。答中，比丘不许，即是无初。缘难暂开，故非常教。
大门第三。
俱破分二戒，余后单立一者？
答：破僧事大，立主假伴。谏主不舍，故立初戒。当谏主时，伴助劝僧，即便谏伴，由不舍故，立第二戒。余后二戒，一人独办，不假主伴，故无两戒。
第三，重单中。初标征。此明四谏，破僧分二，摈谤、拒谏各一。单两不同，故此辨释。答中，初叙破僧立二所以。一以事大，二兼主伴。后释余二，异上可知。
大门第四。同违僧谏齐，如此四戒，九十一堕，得罪轻重、举不举者。
第四，标中。违谏五戒，四残一堕，轻重不同，此一异也。又犯残不举，犯堕须举，此二异也。
昔解云云，何由披出？今直据理，随事重轻，故分轻重。如杀、盗、媒、长乃至众学，岂非事之大小耶？
释轻重中，初科。初斥古。义钞引云一解，今此四戒，皆倚傍行教，言说相滥，朋党相助，事成破僧。前二坏法轮，后二坏羯磨等，说欲不障，于理教有违，僧法无滥。又复口说未犯根本。所以事微，故结提罪。此所谓云云也。披，分也。今解中。初立义，如下，引例。随事重轻，义通一切，故总举诸戒也。
问：若随事大小故，违谏罪有阶降者；我未谏前，亦应随事，不应同吉？
答：谏元谏事不谏罪，何妨说事有轻重。
释疑中，初难。由此五戒未作白前，坚持不舍，并犯吉罗。若云随事，合分阶降。答中，但分所谏有别，而未尽来难，留在下科。
若尔不同，何因皆吉？
答：大有道理。稀数不同，事大作稀，事小作数，是故俱吉。谏本依事，随事大小，如前解也。
次难，答中。论犯自缘稀数，据事何妨重轻。
问：对举以论，何故彼有此无者？
答：九十谏竟，便即出举者，为明能随举人有同犯故。若不出举，无由得结能随之过。此四谏竟，若有不见，亦合作举。以随不见，但得吉故。既不同犯，不劳须出。
次举不举。问意，可解。答中。初明后戒有举，以随举戒相连次故。次明四谏无举。论举有三：一、不见举，二、不忏举，随顺此二犯吉；三、恶邪不舍举，即说欲不障也，随顺犯提。今此四谏，举唯上二，随但轻吉。能所各篇，故不同上。
十、破僧违谏戒。
第十，破僧违谏戒。
意亦有四。
言制有三。
所以不听破僧者。僧众和合，义无乖异，理应详遵，如水乳合。今反倚傍理教，说相似语，惑乱群心，坏僧断法，坠陷无辜，为恶滋甚。故须圣制，意在于斯。
第十，制意中，初科。初叙僧义。详谓审其邪正。遵谓禀其法制。今下，明破义。文叙四过：一、倚教，二、惑众，三、灭法，四、损他。具上诸恶，故云滋甚。滋，益也。
二、须谏意。然彼邪人，倚傍佛教。乞食等四，生圣之缘，趣道远因，说缘为种。正语等八，生圣之因，趣道近法，正为圣体。称法而谈，名为正见。邪人反说，颠倒教理，是非两滥，言同意异，真伪难分。迷情坠恶，实可怜愍。须僧设谏，开示是非。冀彼改迷从正，弃恶就善。是以须谏，意在于此。
次科三。初叙法轮。邪人下，次明破灭。颠倒教理者，业疏云彼以八正为缘，四依为因。五法仿同四依，又并制尽形，出过四正，故云是非滥也。须下，正明立谏。冀，望也。
三、结罪意。然彼众僧，详心设谏，明显是非，开示令舍。而专执己见，不肯从劝，违僧命重，情过得残。
三中。初叙设谏。而下，次明违犯。
二、释名者，可解。
释名中。破僧是所作事。违谏即所犯过。二并所防，戒是能防。下例此释。
三、具缘者，有五。
谏不虚设必有所为，所以第一明立邪三宝，作破僧事。
邪三虽立，若不行化，无容设谏，是以第二立邪五法，行化于时。
化而不谏，或谏不成，本无其罪，故次第三如法设谏。
谏虽如法，闻谏顺从，亦无其咎，是以第四闻谏不舍。
事虽拒谏，若谏未竟，不成彼罪，故须第五作三法竟。
如此生起，类通诸戒。上来大繁，下去无也。
具缘中五。次第相生，以彰教意。
阙缘不须，事稀故削。
阙缘。削者，准上缘成，自可通晓。但五缘中，备具名成，少乖号阙，则前后诸戒，无不解也。
佛在弥尼楼国，度八释子。诣瞻波国。并证增上地，唯提婆达得神足证。佛还罗阅祇。提婆教人害佛，事发，恶名流布，利养断绝，便别众食。为佛诃责，因即破僧。举过设谏，而制此戒。
就此戒缘。初明八释出家，提婆神足证者，为取此人为谏事主故。次明别众食缘，分属九十，文相可解。
别释中。戒缘二段。初释出血。但出其意，即注中初至断绝一段文也。八释子皆如来宗族。提婆是斛饭王子，佛之堂弟。梵云提婆达多，或云调达，此翻天热，生时诸天心热故。余人皆证增上地，即初果也。唯提婆为利养故，诣佛求学神通，佛不为说。复至舍利弗、目连，乃至五百弟子，皆不为说。阿难是亲，未得他心，授与通法。提婆入山，学得五通。教阇王杀父，语言：我作新佛，汝作新王，岂不快耶！佛还罗阅祇，即王舍城。提婆遣人害佛不遂，乃自推山石压佛，密迹金刚以杵拟之，碎石迸来伤佛足指，是为出佛身血也。次下，释破僧。以别食为始。分属九十者，后别众食，亦由此缘。
若比丘，欲坏。
就戒本中，三双一只也。谓谏所谏人、谏所谏事，为一双；二、彼比丘下，屏谏、拒屏谏，为第二双也；三、彼应三谏下，僧谏、拒僧谏，为第三双。末有僧残，是一只罪也。一切谏戒，例皆准此。若解分齐，无由混乱。
次释戒本，总分中。初标，谓下，释。三双者，初是所谏，余二并能谏，屏谏旁引，僧谏正被。一只即犯科。一切下，点示。类通诸谏，不复分也。
就初若比丘者，拒谏人也。
释第一双，拒谏人，即此戒犯人也。
欲坏已下，谏所为事，分三：欲坏和合僧者，明始心也；方便受坏下，立邪三宝也；坚持不舍者，行化于时也。
就初又三：欲坏者，出破正之道理也；和合者，明正法也；僧者，所破正人也。具此三故，成前逆兰也。
次所谏事，释始心中，初科。破正道理，即九邪法。
言破坏者，有十八事：法、非法，律、非律，犯、不犯，若轻，若重，有残、无残，粗恶、非粗恶，常所行、非常所行，制、非制，说、非说是也。
就解初句，出道理中。律但言坏，注中广解。
初言破坏十八事者，明彼邪人，方便立法，正众须分，共有十八也。就中九对，半有如、非。论中广解，何得隐略？
初句中，初科。十八法中，九正、九邪，故云半如、非也。论中，即下多论。
一、法、非法者，多论云：八正真轨生神解，是趣道近因，名法，彼说为非。五邪不能生解，为非，彼说是法。
牒释中，初对。八正真，正故非邪，真故非伪。轨谓轨范行人。神解即心慧。
律者。八正真能调身口，离于七非，称律，彼为非律。五邪反前，彼说为律。了论解：五正道分是法，五邪道分非法。彼说反前可知。三正道分是毗尼，三邪道分非毗尼。彼说反之可知。
二中。初约义释。次引了论，即离八正，兼释前科。语、业、命三为毗尼，余五为法。
多论所云犯者，不剃、不剪，佛制有罪，名犯。调谓有命，若不剃、剪，说为不犯。言不犯者，心念作恶，虽未身口，理违恶微，不制有罪，说为不犯。调说心起三毒，最是过本，反说为犯。了论云：罪者，过如来所制；非罪者，顺如来所立制故。
三中，二。初释犯。发过半月不剃，爪过一麦不剪，并吉。彼谓系属人身，生长不息，即同有命，剪除成损，不剪无害。言下，次释不犯。意地心念，小机不制，彼不知机，例说为犯。下引了论，与上小异。彼名罪非罪。过佛制是罪，彼说非罪；顺佛制非罪，彼反说罪。过字彼正作违。
言轻重者，多云：犯遮恶者为轻。调见坏叶堕龙，便谓一切草木皆重。重者，初篇，业思一形永障为重。调见先作无犯，便言淫、盗俱是轻也。
四中，初科。初明轻说重。彼见坏叶堕龙者，即伊钵罗龙曾断伊罗叶，今受龙报故。次释重说轻。彼谓四重，并开最初故。
了论云：轻重两相，各有二缘。由于罪、制，各有四句。一、由罪重，不由制重。如杀畜生，性罪故重；不在前二，故非制重。二、由制重，不由罪重。如杀草木，非后二篇，名制重；体遮故罪轻。三、由罪重，亦由制重。如初四夷，是性罪故罪重；即初篇中，制亦重故。四、不由制重，不由罪重。如众学戒，是遮非罪重；末篇非制重。轻有四句，比前反取可知。
次科。了论，即约业、制，相对互织为句。初出重句。轻下，例出轻句。应云：一、由罪轻，不由制轻；二、由制轻，不由罪轻；三、由罪轻，亦由制轻；四、不由制轻，不由罪轻。还约上戒，反对配之。此明佛制轻重之相，彼于诸句一一反说耳。
有残、无残者，多云：犯下四篇，非一生障，名曰有残，调说无残。若犯初篇，永丧道芽，则名无残，调说有残。
五中，初科。多论，可解。但明相反，不出其意。
了论解云：正量、上座二部所释，同上多部。云七聚之戒，从下第七，上至第一。若犯第七名无残，上六不犯名有残。乃至第二篇犯者，下之六聚名无残，虽未并犯，即兼破义，上之一聚名有残。若犯第一，随一戒，一切诸戒并无残。
了论中。初指三部义同。云下，复加细释。前对五篇，此约七聚。乃至者，合云若犯第六，下二聚名无残，上五名有残。第五、第四、第三，并以下为无残，上名有残。上必兼下，下不通上。此明犯下六聚，通得有残；若犯初聚，一向无残。彼并反说，如上已明。
问：犯一重戒，止于余聚种类可破。自余三重，不可兼犯。云何一切名无残耶？
答：如人四处，不可损伤。伤一即死，不待余处。重戒例此。
释疑中。以下诸聚总归四重，种类相通，可有破义，理无通该异种之戒。答文，亦出多论。四处谓脑、咽、心、腰也。
言粗恶者，如母论云：初、二篇方便，若身若口，无惭心故，犯浊重偷兰，名粗恶也。非粗恶者，波逸提下，及余偷兰也。彼皆反说。
六中，初科。母论除前二篇，就后五聚以分两别。
了论解云：言粗有二：一、意，二、罪。翻此非粗。意粗有四：一、邪见拨无因果；二、不信苦乐等报；三、放逸不爱惜所受戒，纵意造恶；四、浊重贪瞋痴也。次用四句分别：一、由意粗，不由罪粗，若由四意杀草木等；二、由罪粗，不由意粗，非前四意，轻尔杀畜；三、由意粗，亦由罪粗，用前四意行杀等罪；四、不由意粗，不由罪粗，离四意杀草木也。非粗亦四：一、由意非粗，不由罪非粗；二、由罪非粗，不由意非粗；三、由意非粗，亦由罪非粗，轻尔损草木；四、不由意非粗，亦不由罪非粗，重心杀生者。
次科。初总示二粗。翻谓翻对。意粗四中。初二相滥，但第二者未必邪见，止不信耳。行者观此四心，用省己行，污戒堕恶，孰不由斯？次互织为句，又二。初粗四句，后非粗四句。相翻互历，配对大同。非粗四中，初即前二，二即前一，三对前四，四对前三。
常所行、非常所行者。多云：八正道常所用法，调说非常。五法非常用法，调说常所用。了论云：非常行者，非佛所作所习也。彼即说是常所行者，是佛所作。入定说法，受现法乐，是佛所习，彼又反说。
七中。多论可解。次了论中，非佛作习，即邪见诸恶。
制、非制者，多云：五篇戒，佛金口制，调说非制。五法非佛所吐，名为非制，调说为制。
第八，易解。
说、非说者，四是重禁，余是轻约，此名正说，调说为非。四禁为轻，余篇为重，是名非说，调为是说。
了论云：非如来说，非如来教。彼即说是如来所说。五阴、十二入、十八界，乃至八万法门，对治众生八万烦恼，令其观察，是如来教。十二部经名句文，是如来说。彼皆反之。
九中，了论。初明说非为是。非如来说及非教者，如五邪、世典之类。名言为说，法门为教。五阴下，次明说是为非。
即以此法，心怀知是，口说言非，异见异忍，为他人说，是名邪佛之法宝也。
总结中。心知是者，心不应口也。口言非者，语不副心也。异见异忍是自损，为他人说即害他。邪佛法宝，总前半九法也。
和合僧。
言和合僧者，释僧义也。和是僧家法也，数是僧家相也。故注解中，羯磨说戒，以表和法，即六和之中戒、见同也。注引四人已上，即六和中三业同也。此明调达以前邪法，引得正众四人已上从己见也。
后二句中。初释文，为二。初总示；和下，别释。数，即僧也。故下，释注。初段，戒、见同者，乃二种法同，义兼利同，即内三和也。后段，三业，即外三和。此下，点示，即所破也。
方便受坏和合法。
方便受坏僧法者，劝诸受法，令敬奉也。
次立邪中，方便即能劝，受坏等即所劝。
坚持不舍。
坚持不舍者，行化于时，同佛引喻，犹不止也。注解坚持，谓心安邪法，广化天下也。
三、行化中。初释文。坚持，持即执也。同合作闻，疑是写误。谓佛亲谏不止，明其坚也。次释注中，心安者，释住义也。
彼比丘下，是第二双，屏谏、拒屏谏也。
就此屏文，明僧、屏两谏，差别十门：
初、约人不同分二谏者。僧谏，唯僧四人已上；若论屏谏，不问僧尼、具不具位、道俗、多少、通别来谏。
二、约法不同。僧用白四；屏用余言，种种方便，得止便罢。
三、就处不同。僧据作法，同界相谏；屏谏则通，不问自然、作法、同界、别界，皆制相谏。
四、就立戒多少分二谏者。违僧谏戒则多。如此篇中有四，九十中有一，尼第八戒，及八僧残。立戒虽多，谏事则少，具五义者，方得立之。故此一谏，唯谏一戒。违别人谏，立戒虽少，如九十中，一、不受谏，以谏作犯，二、拒劝学，以谏止犯。立谏虽二，通于七聚。
五、得罪轻重不同。别人谏中，通谏七犯。若违未作，但结吉罗，若作犯提，据犯通于轻重。僧谏之中，随事大小结夷、残、提，可以情求。
六、结罪分齐分二谏者。僧谏约白及羯磨，多少不定；屏谏未竟吉，谏竟言了提。
七、语默不同。僧谏语默同违；别谏拒劝，由言故犯。
八、止作不同分二谏者。僧谏作犯，别通止作。
九、已未不同。僧通已未，如调达等局未，摈谤是已成也；别据未作，若作业成，既往不咎也。
十、相成不同分二谏。如僧祇：先屏处一人三谏三越，二众多人三谏不止三越，乃至三羯磨四兰。谏竟合前十罪，共成一残，无别小罪。如五分中，三羯磨未竟舍者，作三吉、三兰悔。不同四分未白竟有吉，三羯磨未竟有兰也。
第二双，料简十门。
前三，并由僧谏秉法，屏不作法，故分二别。
四中。初总标。违下，次别释，又二。初明僧谏制多事少。僧有五戒，尼八夷中第八戒，僧残中八戒，共有九戒。五义，即前性恶等五。次明违别制少事多。九十中不受、拒劝二戒，并谏通篇聚故也。
五中。别人即屏谏，所谏通七聚，拒谏兼提、吉。僧谏中，大则犯夷，如尼第八，中如诸残，下即犯提。随事各定，故不同前。
六中。僧谏不定，如后注中；屏二品定。言了，即拒谏也。
七中，僧谏但令不舍，默亦成违。
八中，别通止作，不受谏作犯，拒劝谏止犯。
九中。僧谏已未，各收二戒。既往不咎，文出论语。既，已也。咎，犹责也。
十中。言相成者，谓屏能成僧，僧不成屏，故云不同。初引僧祇。越，即吉罗异名。合因成果，故无别小罪。四分但分僧、别两谏，不论一与众多。五分三吉，应是屏处三谏。僧祇、五分，僧谏止有偷兰，唯四分白未竟吉，故云不同也。
已上十门，前三并十，据能谏不同；四与五、六，约制法差别；七及八、九，就所谏分殊。则僧、屏两谏，条然可见。
彼比丘应谏是比丘言：大德！莫坏和合僧，莫方便坏和合僧，莫受坏僧法坚持不舍。大德！应与僧和合，欢喜不诤，同一师学，如水乳合，于佛法中有增益安乐住。
就解屏谏，分二。从初至坚持不舍来，一往牒过，示知非法，莫坏莫受。二、大德应与和合下，劝同和相。
初中，彼比丘者，如法比丘见行非法，故自陈谏。谏是比丘者，是行邪法人也。初莫坏者，牒始心于佛不忍，思欲破轮时也。中莫方便者，牒共四伴计校时也。后莫受下，牒其行化于时，不须破僧，不须受法也。
次正释，牒过中。初释比丘，明简邪正。初下，次释坏僧，次第三时。
二、大德下，上有所劝不为故，下必有所为也。
次释劝同，总分中。上劝不为，即前坏僧也。下有所为，即后令和合也。
就劝同中，初举喻示谏，二、举有益示谏。就初法中，初与僧和合者，成僧义也。俗以和为贵，僧以和为义。必同六相，方成僧体，如何同戒而欲别见？此劝体同也。
次科，劝体同中。俗以和为贵，论语云：礼之用，和为贵。先王之道，斯为美。六相即六和，内外各三也。
二、明不诤同师学者，世有诤者，由异学故。今同释姓，师本无殊，有何意见而欲乖异？此劝行同也。
劝行中。异学谓各从师。同释姓者，非异族也。师无殊者，非异禀也。
如水乳合者，师乖见异，义则有殊，师同见合，理则无别。如乳合乳，如水合水。不得云乳合水，以相合非体，鹅能别故。
释喻中。乳即水之甘味，与水体别，唯鹅王能别取而食之。既非一体，法喻有乖，必须二物各自论合，故云不得等。
二、于佛法中增益安乐者，良由舍除异见，同体行和，如法修道，必除生死，得涅槃乐，故曰也。增益者，超凡夫界也。安乐者，绝三苦也。
举益劝中。初通释。同体行和，蹑上二劝也。除生死者，即增益也。得涅槃者，即安乐也。增下，别释。凡夫界，即三有也。三苦者，一、苦苦，二、坏苦，三、行苦。既超三有，永绝三苦，故安乐。
应语彼言：可舍此事，莫令僧作诃谏而犯重罪。若用语者，善。若不用语，复令余比丘、比丘尼、优婆塞、优婆夷，若王，若大臣，种种异道沙门、婆罗门求；若余方比丘，闻知其人信用语者，应求谏之。是屏谏也。
注中，可知。
点注中。文有二段。初自谏。若不下，求他谏。初求近人，若余方下，求远人。
是比丘，如是谏时，坚持不舍。
是比丘如是谏下，四、拒屏谏也。是比丘者，通能所也。就拒谏时，望残未成，但结小罪。
拒屏谏中。通能所者，义兼两释，从所尤亲。就下，判罪，如上已明。
彼比丘应三谏，舍此事故，乃至三谏，舍者，善。
彼比丘下，明僧谏相。乃至三谏舍者善，何等善耶？一、以本谏不成残故，二、以屏谏非提罪故，三、以所犯不成兰故，曰善也。
第三双，初科。释文。三义释善，无非离犯。不成兰，即破轮罪也。
彼比丘应集僧羯磨，如谏作白已，应更求。乃至一羯磨、二羯磨亦尔。
注中明僧和相。随其白、羯磨，一一住问者，明谏法也。故约白、羯磨中间住谏，冀彼回心从善。何得诵过成犯？则非本意也。
释注中。明谏法者，以白四羯磨，止是告僧，故须随法加劝，方名谏法。中间住者，谓四法三住，欲彰谏意，不为成罪。
不舍者，僧伽婆尸沙。
不舍者，拒僧成业相也。
问：此三羯磨竟得僧残者，为揽因成果否？
答：上方便义已论，此何复问？恐迷故耳。然诸部不同。五分所明，藉前方便，成后重残。如律本中，作恶修善，有步步罪福。多论亦同。如律二羯磨竟三兰，心不息故，若竟结残。更不云兰，明知相成。如僧祇，揽一切兰，以成僧残。又见云：前因变灭，以成后果。故知揽四兰，共成一残。
次释拒谏，初问。答中。初示重意。然下，正释。初句总示。五分下，别释，又二。初至亦同，明不相揽。五分藉前方便，谓藉势而成，显非揽故。如下，引律进趣，反证外部。步步罪福，显是各成，非相揽故。此示本宗非无彼义。多论宗十诵，故同五分。次从如律下，明相揽。初引本部，即如注中，二羯磨竟，兼前一白，故得三兰。僧祇文如上引，及与善见，二文并同。
问：律本但出二羯磨竟三兰，何得加四？
答：僧祇有之，义不可别。以白未竟因吉，竟即果兰。三羯磨未竟，因不可吉，以竟果残，故有四兰。
转难中，初难。上云四兰，乖律文故。答中。初句指出，亦即上文。次句明同。彼明成果，故说四罪。此明中舍，故但有三，据理须四，如下所示。由作法竟，方至果残。第三法未竟，犹是方便，理须结兰。
问：白未竟吉，羯磨未竟，为有吉否？
答：无也。详律文意，白与羯磨自分两节，各有因果。白既一法，故以未竟为因，白竟为果。果既是兰，因故犯吉。后三羯磨，都是残因，所以三兰无别因吉也。
问：偷兰以兰为因，何过？
答：同名种过。
次难中，初科。即蹑白未竟吉以为问端。答文，以因果别聚，名、种不同故。
若尔，吉罪何故因同？
答：兰下有罪，以小为因。吉下无罪，故因同果。若作异名，名则无穷。然通而为言，因吉成果吉，如九十中谏未竟得吉者是。自有多因吉，各不相成，即如白、羯磨未竟者是也。
次并难中。答文，二。初对兰释通。然下，别示吉罪。九十中谏，亦白四法。初白未竟吉，白竟亦吉，此即因吉成果吉也。又白与羯磨未竟三吉，望后提罪，三并是因。随法别结，各自为果。此即多因吉，各不相成也。
因此通明律中因果不同之相，十种分别。
三、明差别中。初云因此者，指上为由也。通明者，一则不局此戒，二乃不专吉罗。观下十中，一一各出二句。前九种中，欲翻下句，故出上句，事并如常，故所不释。唯后第十，二句并异，故具释耳。
一、有一因生一果，可知。有一因生多果，如一时多受女家语，一时语男家，别别报女家。
二、有一果从一因生，同上。有一果从多因生，如步步行罪福，三谏罪成是也。
三、有同类因果。有别类因果，如尼八事成重，随捉手捉衣，因果各别，成八即夷。
四、有果从因生。有果不从因生，如多云视比坐钵、心念等罪，皆无因成果。
五、有因作果。有因不作果，如出佛身血等。
六、有果揽因成。有果藉势成，如五分残果成已，别悔因也。
七、自有因轻果重。有因重果轻，如教人行盗后，舍戒为沙弥。
八、自有唯因唯果。有亦因亦果，如初谏竟，得兰、结吉，各不相成。此兰望前吉为果，望后残为因也。
九、有一业一因一果。有一业多因多果，如造非法房、咽不净食，三罪四罪、七堕八堕等。
十、有因用因成，如白竟吉也。自有果用果成，如八事成重，违谏偷兰成残等例。
初中。媒嫁三时，受往同时，各得一兰，故为一因；报不同时，别别成残，故生多果。
二中，如上可解。
三中。言别类者，谓不由一事而成果罪。故举八事明之，即尼受染心男子作八种事，具足犯夷。文举初二，三入屏处、四共立、五共语、六共行、七身相倚、八共期。因果各别者，此谓随事成兰，各论因果，望下成夷，则并因耳。
四中。多论，即众学戒，起嫌心犯，当座即起，无别方便。然须目视，非不兼色。心念等者，如不摄念、恶觉、默妄之类，并无因也。若尔，多论亦制心犯，与成宗何异耶？思之。
五中。云等者，如自杀犯兰之类。
六中。二句，可照前答。揽因成果，如僧祇、四分也。
七中。比丘时教人，因兰；沙弥时事成，果吉。
八中。亦可引显上义。得兰即当篇，结吉如九十。
九中。造房一业，过量、不乞、难处、妨处，具则四罪。言三四者，示不定也。咽食一业，而有残宿、非时、不受、内宿、内煮、自煮、恶触。言七八者，亦谓不必也。上二且列果罪，而各有因，即二多也。
十中，二句，并见前文。
若僧谏时，白二竟舍，犯三偷兰；乃至白竟舍者，犯一偷兰；白未竟舍，但一吉罗。若未白前，受破僧法，坚持不舍，并犯吉罗。尼同僧残。
就注辨相中，初明违谏轻重。二、若未白下，就谏所为事明轻重者，根本以论，初行五法轻吉，后终外化时重兰也。就尼同犯中，虽无破轮体，得立主伴，坚持五法以诱于人也。
释注，犯中。违谏轻重，注云白二竟者，谓一白二羯磨。以第三羯磨未竟无犯。竟则至果，故所不明。所为事，即是破僧。根本论者，决文中吉罪，据从始也。尼中无破轮体，谓不能自立法故。得立主伴者，仿同僧故。
不犯者：初谏便舍；若立非羯磨作诃谏者；若非法、非律、非佛所教；若破恶友、知识。若欲破僧者，若作非法者，若为僧、塔、和尚、阇梨、知识作损减，破者，不犯。
不犯中，初谏便舍，一切不犯。若作五非，无成谏义，此不犯僧谏，非不违屏谏也。言非法者，作无轨要也。言非律者，无调业也。非佛教者，不是圣说也。破恶友下，以前立邪，欲毁正故。今以正法破邪非法事缘，皆不犯也。
不犯中。初五非者，律有五非羯磨：一、非法别众羯磨，二、非法和合众羯磨，三、如法别众羯磨，四、法相似别众羯磨，五、法相似和合羯磨。非法非律，并据秉法设谏为言。法虽不非，事乖轨度，故云非法。又非理折伏而非调摄，故云非律也。不是圣说者，出胸臆也。破恶友下，注中四节。初句指所破人，下三并彼所作事。言破邪非法，对注易见。事缘即僧、塔、和尚等作损减也。
十一、助破僧违谏戒。
第十一，助破违谏戒。
众僧作法谏主之时，四伴影响助成破僧。僧寻设谏，拒而不受。故曰助破违谏戒也。
十一，释名，初科。四伴：一曰三闻达多，二名骞茶达婆，三名拘婆离，四名迦留罗鞮舍。影响谓如形之影，如声之响，言其相副应。
有人言：此名助恶遮僧不听谏违谏戒。何以知然？故文云诸大德，莫诃调达，此遮僧也；乃至我忍可等，此助恶也。
古解中，初科。古谓此戒无破僧义，故以恶字替之。又阙遮僧谏义，故复加之。两引文据，明非妄谓。
问：若非助破，何以谏言莫破？
答：此列其意，不以为谏。
遮妨中，初问。戒文谏破，故须通之。答中。以前戒正谏破僧，此戒正谏遮谏。但由遮谏，意在坏僧，故文列之，非正谏事。
若尔，前戒谏时，有人教言不舍，即结其兰，何为不谏？
答：前是助恶而不谏僧。此是具二，故须设谏。
转难中。前教不舍，亦是助恶，必如所立，亦应须谏。答约具阙，即彰两异。
然诸律中，但明助破。
结斥中，既按诸律，理无攻异。
具五缘：一、调达作破僧事；二、如法谏；三、助成破僧，此是谏家所为；四、众僧如法设谏；五、三羯磨竟残。
阙缘，可解。
具缘，可见。翻成阙缘，故不别列。
佛在罗阅祇。时，提婆达故执五法：尽形乞食，著粪扫衣，常受露坐，不食酥盐、鱼及肉。以教比丘。众僧谏时，伴党比丘助破谏僧。比丘举过，佛诃责已，因制此戒。
就戒缘中。初、明调达执五法相，二、明伴党比丘助破为缘。
就前五法，乞食、粪衣、露坐，似佛四依，为相似语故。然不同四依开制托缘，此三调达说必尽形故。后二妄语者，调云酥盐味重，鱼、肉损生，故立二断也。调达云：以此五法，为人说时，年少比丘，必多信受，上座长老，则不允从。于王舍城创说之时，五百年少，一时信受。六十长老及阿难云：此是非法，非毗尼，非佛教。脱郁多罗僧于一面。前已设谏，今犹复行。四伴顺从，故又设谏。缘相如此。
戒缘，牒释中，二。初明五法，邪正对明。但四依中易其第三，除去后一，复加余二。欲强佛制，令人受行，一制尽形，更无开许。教虽严峻，人不可依，不济机缘，但成虚设。判归邪法，其致在兹。前三傍佛，故云相似。后二自立，故云妄语。酥盐味重者，谓以酥盐煮肉等为膏。如多论酥肉汁、僧祇五脂为七药之类也。
问：永断鱼、肉，若是邪法，何以楞伽、涅槃复制断耶？
答：法化初开，未宜即禁。涅槃、方等，正合机宜。无缘辄制，故得名邪；机至教兴，故名正耳。又律对小机，说为正食，断则成邪；经被大根，乖于慈行，断则名正。又彼法出于恶意，不为利生；佛教发自慈怀，无非济物。所以异也。
调达下，次明行化。五百年少，从彼所化，共往伽耶别自说戒。目连、身子二人往化。目连神力，令彼昏睡。身子说法，令得正信。同归佛所，还得和合。六十下，三、明设谏，又二。初叙前戒谏主。脱郁多罗僧者，以乞忏治摈，并著下衣，今为僧谏事，同摈罚故。前下，次显今戒谏伴。
若比丘，有余伴党，若一、二、三，乃至无数。
就戒本中，文同上七。双单之科，不容重举。
就初句，若比丘下，乃至无数，总明正、助破僧人也。初谓调达，非正谏人，列来何为？欲取助者。二、有余伴党，此正戒本谏所谏人也。若一、二、三，是元从调达、三闻等四也。乃至无数者，是化天下招慕所获者。
次解戒本，释第一双，初科。释文中。初总示。初谓下，别释，又二：初释正破，二、释助破。元，始也。从谓随从。
言其伴者，四人，若过。有二顺从：法顺从者，以法教授增戒、增心、增慧，讽诵承受也；衣食顺从者，给与衣被、食饮、床卧具、医药。
注解云四人若过，解正、助二伴相也。有二顺从者，戒本虽无顺从字，伴党是顺从义也，其相可识。
释注。四人为正伴，释上一、二、三。若过是助伴，释上无数。有下，次释顺从。由相顺从，故为伴党。注中法顺从，无越三学。增心即是定学。衣食顺从，不出四事。
彼比丘语是比丘：大德！莫谏此比丘，此比丘是法语比丘、律语比丘。此比丘所说，我等喜乐；此比丘所说，我等忍可。
二、彼比丘下，至我等忍可来，明助伴破相，正是谏家所为事也。就分为二：从初至莫谏此比丘，一往遮僧不听谏词；二、此比丘下，出不听之道理。
初中。彼比丘语是比丘者，调达四伴语正法僧也。莫谏此比丘者，不须谏谕调达也。
就后说理中，初明法、律语者，人如故，我随顺也。此比丘所说下，法如故，我忍可也。
所谏事，释文，易解。
此谓助伴党恶谏僧言：调达者，具明法律，我今喜乐，云何设谏？为此过本也。
注解之中，文相甚露。
注中，言甚露者，露即是显。
彼比丘言：大德！莫作是说言：此比丘是法语比丘、律语比丘。此比丘所说，我等喜乐；此比丘所说，我等忍可。然此比丘，非法语比丘，非律语比丘。大德！莫欲坏和合僧，汝等当乐欲和合僧。大德！与僧和合，欢喜不诤，同一师学，如水乳合，于佛法中有增益安乐住。
此谓诸善比丘以法屏谏：调达所说，人、法俱非，勿妄受也。
三、彼比丘下，明屏谏也。就中分四。初至我等忍可来，一往领彼谏词也。二、然此比丘非法、律语者，出劝舍道理也。以人、法双非，有何正则而相随助也。三、大德下，明大众别人，所以加谏，恐僧异别，故云莫坏当和也。四、大德与僧和合下，劝随法众，无非法别，法喻显彰，乐果非远故也。
第二双，屏谏中。科分四节，点文示义，无不尽矣。大略同前，不复曲释。
是比丘如是谏时，坚持不舍。
四、是比丘下，拒屏谏也。
彼比丘应三谏，舍是事故。乃至三谏，舍者，善；不舍者，僧伽婆尸沙。
彼比丘应三谏下，正僧谏也。不舍者，拒僧谏也。
本翻律人，简语不净，致令彼此通滥，能所不知。若不义求，难辨邪正也。
点示中。以彼是二字，能所不分。前所谏事中，彼比丘即所谏，是比丘为能谏。及拒屏中，是比丘乃是所谏。僧谏中，彼比丘又是能谏。此谓通滥也。准删定戒，并以能谏为彼，所谏为是，则邪正可分也。
十二、污家摈谤违谏戒。
第十二，污家摈谤违僧谏戒。
四意如前。
初明制意，有六：
初、听依聚者，有二种利：比丘出家，有待须立，若不供给，交阙正业，故听依聚乞食自资；二、令彼施主，僧田获益故。
二、不听污家行恶意。今依聚落，广兴过状，身口非仪，即名自损。四种污家，坏彼净信，则非利他。
三、解摈意。为过情深，内外俱损。若不治罚，永无改过入道之益。又增俗人以非为是。故须摈出，使是非两异。
四、解谤僧意。由僧治摈，迹涉爱憎，似有不平，致彼言谤。
五、解须谏意。由前摈时，六人同犯。二人逃走，身不现前，不得治摈，相似有怖；二人逆路，改过伏从，无罪可治，相似有爱；二人现在，非走非忏，僧作法摈，相似有恚。今反前意，非僧有怖、有爱、有恚。依法举治，何痴之有？若不谏喻，无由自晓，是故谏彼，表内无瑕。
六、结罪意。众僧慈悲，自理谏彼。是非既分，固执不舍，违法谏满，理与僧残。
十二，制意，有六。初中，二利，初即自利，二即利他。二中，翻上二利，即成两损。三中。初总示。内外，即道俗。若下，别释。初释损道，又下，次释损俗。四中，迹涉爱憎，缘见次意。五中。初叙摈谤。二人逃走，即三闻达及摩酰沙，走入王宫回避。二人改过，即迦留陀夷及阐陀。逆，迎也。二人现在，即阿湿卑与富那婆蹉。今下，正彰须谏。六中，自理者，明非憎爱。谏彼者，令止谤僧也。
第二，释名。坌污净士，名曰污家；过与理违，名为恶行；举过显众，名之为摈；无罪横加，名谤；以理喻彼，名谏。此是所防，戒是能治。如上可知。
释名中。净士，谓有信俗人。无罪，谓僧非爱恚。污恶谤三属犯人，摈谏在僧。
第三，具缘有六：一、作污家恶行；二、心无改悔；三、作法治摈；四、非理谤僧；五、如法设谏；六、三法竟，罪至。
具缘中。污家恶行，乃是本缘。第四谤僧，正当所谏。罪至，谓刑及于身也。
阙缘，可知。
阙缘中。阙初缘，如以衣食与父母、病人，采华供三宝等，两不成故；阙第二，如逆路求悔，不须谏故；阙第三，举摈非法；阙第四，或不反谤；第五，谏不如法；六、中间舍悔，并非正犯。
佛在舍卫国。阿湿婆等，羁连聚落行恶污家。比丘举过，令舍利弗等往彼摈举。当作法时，谤僧不受。以过白佛，诃谏制戒。
就戒缘中，分四：初明污家相；二、比丘举过下，明摈出相；三、当作法时下，明起谤缘，此正戒之过非也；四、以过白佛下，明制戒也。科约此四，入于戒本，须明识之。不尔，诵持一乱也。
戒缘中。初分节。科下，结告。令用此四，分节戒本，则持诵有序也。
若比丘。
就戒本中，三对一只，不分自别。
初对谏所谏人，可解。
依聚落若城邑住，污他家，行恶行。
污他家亦见亦闻，行恶行亦见亦闻。
二、依聚落下，谏所谏事也，就中分三：初明依聚落造过；二、诸比丘语言下，至不须住此，正明牒过治摈；三、是比丘下至不驱者，明非理谤僧，此正所为事也。
前明污家，后明恶行。言聚、城者，所在污家之处也。污他家下，正显过相。多论云：若作恶业，破他信心，名为污家。作不清净，秽污垢浊，得恶果故，名恶行也。僧祇云：若依聚落，得四事利，或免诸难，皆名依义。作非梵行、饮酒、非时食，不名污家。若先有信心，供养众僧，造立寺舍，令彼退减，是名污家。当律相中，四污文显，广如钞说。
第一双，所谏事，牒释中，初科。初二句分示。言下，别释。初释聚城。污下，次释二事。多论、僧祇，并以坏俗信名污家，破戒为恶行，即失自他两利。僧祇先明依聚，而以得利避难，显示依义。当律四污，广在钞文，显注略引。四中，初是俗所惠物，二即受供所获，三谓假他势力，四即盗用僧物。皆谓随情厚薄，令失信心故也。恶行注中。初总标。自下，列示，有三：初鄙贱行；村有下，二、染污行；或自下，轻逸行。鼓簧谓吹笙笛等。经中亦见亦闻，谓为过公显，道俗共知也。注引缘示：初明比丘入聚；居士下，明俗士见轻；彼下，明白佛设摈。
诸比丘当语是比丘言：大德污他家，行恶行；污他家亦见亦闻，行恶行亦见亦闻。大德！汝污他家，行恶行，今可远此聚落去，不须住此。
二、诸比丘下，过既彰显，愚俗昏心，致令贤善无由投造。故须摈出，白四作法。注中具解，不劳云云。
次科，经文。初牒过，大德下，加摈。疏中。初释牒过，意见上缘。故下，次释加摈。注中，先令俗士知非得信，次乃驱摈，因之起谤。
是比丘语彼比丘，作如是语：大德！诸比丘有爱，有恚，有怖，有痴；有如是同罪比丘，有驱者，有不驱者。
三、是比丘下，明此比丘不思己过，乃言事迹相似爱怖，非理谤僧。
三中，相似爱怖，义在制意。
三段虽别，是所为事。
诸比丘谏言：大德！莫作是语有爱，有恚，有怖，有痴；有如是同罪比丘，有驱者，有不驱者。而诸比丘不爱，不恚，不怖，不痴。大德污他家，行恶行；污他家亦见亦闻，行恶行亦见亦闻。是比丘如是谏时，坚持不舍，彼比丘应三谏，舍此事故。乃至三谏，舍者，善；不舍者，僧伽婆尸沙。
就第二对中，初屏谏，分四：
诸比丘谏言下，至有不驱者来，一往牒其谤词也。
二、而诸比丘下，至不痴，正明自理喻彼。何者？佛法治人，为止骄逸，今既逆悔，义无妄治，是曰不爱。身不现前，作法不合，非怖不治。汝既退非逃避，进非逆悔，如法治摈，可是恚痴？此正谏词也。
三、大德下，重叙前过，见闻尤甚，义当从摈，如何反谤？
四、是比丘下，拒屏谏。
第二，对四段中。逆悔，即二人求忏者。身不现前，即二人逃避者。
余文句可知，辨相开通，文极委碎，细读分别之。
指略中。余文句即第三双并后一只。辨相，即注文。今略科分。初明犯。谏舍、不舍，同前不出，但明轻罪。文略污家恶行等相，直举最后持书而已。如下不犯所列一一事相，通结吉罗。二、不犯中三：初开残罪；若得衣食下，次开污家吉；若种花果下，后开恶行吉。
十三、恶性拒僧违谏戒。
第十三，恶性拒僧违谏戒。
制意有三。
所以恶性反戾拒谏须制者。夫人性非生知，义无独善。要须善友互相匠导，方能离过修善，有出道之益。而今阐陀迷心造罪，不自见过。得他如法劝喻，理宜从顺。方复倚傍胜人，尊处其己，望人师敬，反欲匡众，非分自处，情过特深。圣制得罪，意在于此。
十三，制拒谏意中。初明须师友意。生知谓天生自然，不待学而后知。论语云：生而知之者，上矣。则知上智乃尔，非凡有之。至如孔子犹云：我非生而知之者，好古，敏以求之者。自余何足道哉！匠谓琢磨，导谓开诱。而下，正叙拒意。倚傍胜人者，即是如来，缘见次科。律云：阐陀告诸比丘：我圣主得正觉故。譬如大水初来，漂诸草木积在一处。诸大德亦尔，种种姓名出家，集在一处，不应谏我，我当教汝。处字上声。谓以尊自处，而实非尊，故曰非分。
第二，须谏意。谏人四种：一者，年耆宿德；二者，久居众首；三、薄学浅识，谓智能过人；四、共胜人参居，陵傲世表。今此谏者，正当此人。
然则法由人兴，人能通法。德人怀道，明达取舍，理宜凭仗，请决进否。所以圣教劝依三藏，开导愚迷，以成资训。然今阐陀内实无德，闻谏不受，反傍胜人，恃己陵物。便言：佛是我家佛，因释种故。法是我家法，因佛说故。汝今依我释种佛法出家，我是佛法根本，正应教诸大德，何用大德教我？言说相似，愚丛谓是。须谏开示，是非路分。有德相诲，为除迷结，是以须谏。
二中。初通叙谏人。谓此四种多不从谏：初即恃老，二即恃长，三恃少能，四恃他势。用此自检，孰可逃乎？似此等人，并须设谏。今此阐陀即同第四，故云正当也。
然下，正叙今意。初通明依师学法。圣教即律文，如受戒中选师须通达三藏、勤教授者，当须依之。资训，谓资禀教训。然今下，正示须谏所以。初叙谏缘。阐陀即车匿，本王宫侍人，为佛控马逾城入山，最先亲侍，故常以此自负，故云我家也。言说下，正明立谏。迷结，即上愚丛谓是。
三、结罪意。僧既详心，设谏救摄。三藏明告，义非沉伏。迷理开悟，故违僧命，情过尤重，所以残收。
三中。初明能谏。上二句示能谏人如，下二句明所持教显。详心，非粗暴故。救摄，非瞋怒故。三藏者，律云如法、如律、如佛所教谏故。沉伏，即隐覆也。迷下，明所谏故违。迷理，谓彼所执非理也。开悟，谓自知非也。
释名，可解。
释名不解，见上制意。初意即恶性，次意即拒僧，后意即违谏。
五缘成犯：一、身自不能离恶；二、贤达以法劝喻；三、拒劝反陵于人；四、众僧以法晓诲；五、三谏不舍，残。
具缘。五种，还即戒名三意而已，对之可见。
佛在拘睒弥国。尊者阐陀恶性拒谏，反言：我应教诸大德，何以故？我圣主得正觉故。比丘举过白佛。便诃责已，而制此戒。
就戒缘中：从初至我圣主得正觉来，过起所由；二、比丘举过，明诃制戒。初中所以云我圣主者，本是佛家使人也。故见云：佛是我家佛，我将佛入山学道，不见诸长老一人侍佛者，乃至得转法轮故，法是我家法。与僧竞故，不云僧也。僧祇云：我常随佛，佛唯教我，我当受持。如是陵慢。
释戒缘中。初科分。初下，牒释。善见三宝中，独不云僧者，由与僧竞，显非我家故。僧祇我常随佛，恃其最久也。
若比丘，恶性不受人语，于戒法中。
就戒本中，亦三对一只。
若比丘，所谏人也。
恶性不受下，谏所为事，自分为六：初、明恶性；二、明彼犯；三、诸比丘下，如法谏喻；四、自身不受下，正是拒谏；五、言诸下，出拒劝之相；六、大德且止下，明不受道理。
初恶性者，出其顽戾之本，无始强我之缘也。不受人语下，释前恃己愚鲁，闻谏若怨。如注可分也。
戒本，第一双，所谏事中。初释恶性。顽谓顽愚，戾谓曲戾。无始者，言其习久也。强我者，言其猛盛。由此为缘，致今凶恶也。闻谏如怨，不喜善言也。
诸比丘如法谏已。
三、诸比丘如法谏者，如上七聚，将犯相中，诲令不犯也。
次科，如上七聚，即指次句注文。
自身不受谏语，言：诸大德！莫向我说若好若恶，我亦不向诸大德说若好若恶。
莫向我说若好恶者，二种持戒，顺理益物，名之为好；二种犯戒，违理起非，名之为恶也。
三中，二种持犯，即止作四行也。
诸大德且止，莫数谏我。
大德且止者，出其理也。由倚傍故：一、傍略教但自观身行，不须见他过，故言且止；二者，傍人，如上四种，故言且止也；三、傍种姓，谓同释种故。
四中。傍略教者，即拘留孙偈。傍人四种，如上耆年、众首等。三傍种姓，谓我家佛等，准知阐陀亦释族耳。
彼比丘谏是比丘言：大德！莫自身不受谏语。大德自身当受谏语。大德如法谏诸比丘，诸比丘亦当如法谏大德。
就第二对，屏谏中。
莫不受谏者，牒前拒词；当受谏下，顺理重诲。
第二对，释中，初科。言顺理者，释当义也。经中如法谏下，前拒僧云莫向我说，我亦不向汝说。故此谏令彼此相劝，琢磨成益。
如是佛弟子众得增益，展转相谏，展转相教，展转忏悔。是比丘如是谏时，坚持不舍，彼比丘应三谏，舍是事故。乃至三谏，舍者，善；不舍者，僧伽婆尸沙。
云如是佛弟子众得增益者，道根日进也。
劝益中，初科。道根，即戒。
彼见我过，谏令不起。我见彼过，劝令不作。彼我迭为，故曰展转相谏也。此谓未起之非。
次文。迭，互也。未起非，对下已起令悔也。
我教彼修已、未之善，彼教我修曾、当两福。彼我互为，故曰相教也。
三中，已未曾当，辞之互耳。
我教彼悔，彼教我忏，彼我迭为，故曰展转忏悔。对前为言，此除已起之恶也；对前修善，即是作持止行两善。所以成者，功由善友相导。故云大德当谏比丘，比丘亦谏大德也。
四中，初正明。对下，对简。初对相谏是未起，次对相教是福业。所以下，推所由。故下，引前通结。
余文相，如上可解。
三、指文中，第三双、后一只，皆易了故。
若未白前，恶性不受人语，一切吉罗。尼同僧犯。不犯者：若初谏便舍；非法诃谏，非法、非律、非佛所说者。若为无智人诃谏时，应语彼言汝和尚、阿阇梨所行亦尔。汝当更学问诵经，若其事如是，若错说者，皆不犯。
就辨相中，开不犯云若其事如是者，谓同戒本。道德胜缘，非可妄谏。
释注中。同戒本者，谓无所犯。或有妄谏，拒之无过。
诸大德！我已说十三僧伽婆尸沙法。九戒初犯，四至三谏。若比丘犯一一法，知而覆藏，应强与波利婆沙。行波利婆沙竟，增上与六夜摩那埵。行摩那埵已，应与出罪。应二十僧中出是比丘罪。若少一人，不满二十众出，是比丘罪不得除，诸比丘亦可诃。此是时。
今问诸大德：是中清净否？
诸大德！是中清净，默然故。是事如是持。
就结十三章门中，分三：初已说十三者，结前文也；九初犯下，至此是时，除疑执也；今问诸大德下，将说下篇，前更简众也。
中明疑者，时人意谓前九屏犯，有覆须治；后四犯时，要由僧谏，过显在众，无覆不治。是故举云九戒初犯，四至三谏，随一一犯，皆须治覆。以覆罪者，过由心生，纵在僧露，后便私覆，还成藏罪，何得不治？
结章，释疑中，初科。初叙疑。是下，释疑。以下，申所以。治覆为除心垢，不问他知不知。
问：尼戒初篇，亦是前七初犯，第八三谏，何为不问？
答：无悔永摈，无疑不须。
次尼戒中，初问。以尼初篇第八随举，亦制三谏，后无结释，故问通之。答中，无悔永摈，不论覆藏，故不须也。
若尔，尼开学悔，岂得无悔？
答：虽开悔夷，止免狱报，不复本净。不同下篇，故云无也。
若尔，第二篇中有其悔法，何为不问九初犯，八三谏耶？
解云：僧治覆故，有疑须问。尼不治覆，通与半月，何劳疑问？
次难。谓尼残篇结文不问。然今尼戒同僧有之，未详何意？阙疑不释，以俟后贤。
问：如律中不得强逼令悔，而此云强者？
答：此望别人治令行净，故须强与。彼不逼者，众法心净，即堪说戒。若就强问，有所废故。待说戒竟，依法治之。
次释治罚，初问中。律因佛不说戒，目连牵犯者出，佛言须彼自言，因制自言毗尼。今云强与，则违彼文。答中。初释此文。彼下，次通彼意。言心净者，开迷想故。若准钞中，二篇邻重，理宜早救，故须强与，不容缓也。
问：初、二篇下安治罚法，下三不安，其义何耶？
答：上篇须者，一则坏众，二则悔必待众，故须安之。下三阙此，故不安也。如律偈余者不须救，明非僧务也。
次问，以八篇戒本，唯初、二两篇后结治故。答中。犯夷永不足，犯残少分不足，不成僧务，故云坏众。悔必待众，别人不成故。然重兰、舍堕亦制僧悔，但正出罪，皆别法故。如下，引证。即律序偈，彼云四事不可治，可救有十三，余者不须救。此谓下三从别人悔，不假僧法，故下释云明非僧务也。
问：初篇下云后亦如是，第二篇后，何故无耶？
答：如解同上。彼有不足疑，有断头疑。此非极罪，理有重犯，无疑可释。
三问，答中。彼有二疑，此无疑故。不足疑，谓不足数。
文中应与波利婆沙者，西梵天音。东华人言，名为覆藏，或云别住。母论云：何名别住？别在一房，不得与僧同处，虽入僧中，不得谈论，亦不得答，故曰也。
若欲作法，随其覆日，从僧三乞，白四加法，夺行夺能，合三十五事，八缘失宿。行法满已，方名此法治覆情过。
二、治覆藏罪。谓吉罗也。次对治忏。有人立在前忏，以后证前，不应尔也。
三、治僧残情过，须与六夜摩那埵法。此亦西语，论云意喜。前虽自意欢喜，亦生惭愧；又使众僧欢喜，与少日故。作此法者，前须三乞，白四与法。夺行、失宿，大同于前。六夜之中，界中有僧，不同覆藏，一人行法。
四、治僧残罪者，即如戒本与出罪是也。如律本名阿浮诃那，此名唤入众，或名拔除罪根也。若欲行悔，广如钞中。
次通释中，初文，三段。初翻名释义。覆藏是约过。别住即从治。
若下，次明作法。随覆日者，审其久近，与别住也。文中有四：初、乞忏，二、正加，三、夺行，四、失宿。
夺行，如不得授人大戒、作依止等。夺能，如不得说戒、羯磨等。三十五事，在事钞·僧网中。八缘见忏篇，须者寻之。行法下，结示。
二中，初示罪相。次下，定次第。初句立定当在次忏。有下，斥非。古谓先忏后治。以后证前，谓比下僧残先治后忏故。
三中，初翻名释义。论即母论。前字即指犯者。少日即六夜。作此下，明作法。四种亦如上分。六夜下，简别。制在僧中，与前为异。
四中，初标示。如下，引律翻名。若下，指作法。亦须三乞白四出之。
文中具列三相，不出悔覆。由是别人所除，非僧行故。
点阙中。如上所列，合具四法。文无第二，故须点之。
所以列二十僧中出罪者，以二篇次死，业障深重，故须多人强境，方发犯者胜心，息断相续故。云若少一人已下，减众轻法也。
次科，释众满中。初征问。以下，答释。倍受加十，四位僧中用极位也。
闻制多人，谓言：四僧秉法，无法不行，如何此悔独二十众？纵少一人，亦应得出。为除此执，故举减诃。
次科。初出疑情。为下，示文意。令僧诃者，彰法不成，罪不出故。
今言少者，非僧数少，应作法者，不堪用故。如羯磨中，随秉一法，即以五十余事简之。简不可得，方听秉法。故言少也。
三中，谓此中明少，非止约数，为简应法耳。如羯磨者，即钞所引瞻波、舍戒等文。五十余法，并见足数篇。简不可得，谓解行两备，无可简故。
所以言可诃者，深可诃责。前悔大重，经构极难。覆罪残情，并已陈露。唯一本残，须为拔出，方名上起，得预僧俦。轻罔教旨，亏倾僧法，致罪不出，自陷陷他。令彼负罪终身谓净故也。
释可诃中。初标示。前下，正明。初明犯者事重。大重即残。经构难者，即见下句。覆罪谓行覆忏罪，残情即六夜。上起即忏悔异名。轻下，明能秉非法。自陷陷他，违制、业道，二俱有之。
诸大德！是二不定法，半月半月说，戒经中来。
次明第三不定相者。
五门分之：一、来意所由；二、释名出体；三、最初同异；四、通塞诸相；五、僧尼有异。
初、不定来意。圣禁从缘，曲寻万绪。因人兴犯，制状尘沙。必欲随境，摄修难备。若不迭相鉴察，容无自励之心。故用屏露随信举发，以存相利之道也。
第三，二不定篇，来意中，初科。初至尘沙，明制教繁广。上二句，标示。绪，谓端绪。下二句，释广所以。配上二句，义自可见。必下，示机难摄修，上通叙机教。若下，别叙此篇。乃是托缘兴制，令道俗相检耳。随信举发，即优婆夷也。
所以置二篇下、三篇上者。若就通论，五篇治行有防非义，悉名为戒；各有法式，故名威仪。若就别判，如上分之。
次科，示戒仪中。有通别者，通则名义不局，别乃体相重轻。今就别论，故指如上，即前标分上下，令以戒、仪别配也。
今以犯相难知，生人疑似。若犯初篇，理宜永弃；二篇次死，须用僧治；若坏威仪，坌僧是滥。故须检问清净行业，因答差互，事须治罚。若置在初，戒法未显，依何等法以辨疑似？若举后说，殊乖势分。
次安立中，初文，又二。初叙戒本生疑所由。答差互者，谓比丘自言也，下云交互明罪，有无不定是也。若置下，正明前后安著非便。
就坏僧论，亦通篇聚。今约过重污染者，就此明之。上收淫触语叹，义势是便，下摄屏露同坐，文复相顺。词义合故，于中列之。
次科。初二句示犯本通，谓生疑坌僧，则通五篇，义应齐列。今下，显今文局，即彰安置在中所以。过重即上三篇，污染谓淫种类。
二、释名出体。
初名者。昔云屏、露两殊，名之为二。四法无准，故曰不定，谓犯、举、言、治各非定故。
释名中，昔解。四法，义钞引云：一、犯不定，以夷、残、提，或单或并，犯不定故。二、举不定，俗女举罪，不识罪名，称非法事，一二三举，如犯不定故。三、自言不定，举罪既多，自言何一？四、治不定，随犯三罪，三法治故。
今言不定者，本无三四之名，浪立治举。但于二中，未定实犯。律云：是中无定法，故云不定。故十诵云：于三篇中，趣说一事。可信女人不知犯，不知起，不知名字，但云我见女人来去坐立。比丘亦尔，不见作淫相等。不决定故，名不定也。
今解中。初斥非。言本无者，非典据也。言浪立者，任胸臆也。此但略斥，余如义钞。但下，显正。二字同前，故但释不定。谓俗女心疑，故云若波罗夷等。犯未定实，故云不定。次引律证。无定法，即目犯也。次十诵中，彼云不知犯，不知何处起，不知犯名字，余同所引。
若尔，与古犯不定何别？
答：彼谓二三、单并不定，此乃事未审实不定，所以异也。
言出体者，亦有多师。
有人言：如法自言能治行，非法自言所防罪。
次出体中，古解。彼谓戒本中比丘言我犯是罪，二三不定，即非法自言，此即戒家所防过。制令如法自言，即能治行。
有人云：屏录三罪，露收两罪，此即是罪为不定体。
次师中。准义钞，先难初师云：若尔，我亦七聚罪，皆有非法自言，何独此三，余四不彰？又复尼亦有非法自言，何无不定？次师乃以戒文所疑之罪即不定体。义钞甚广，且直示耳。
今解不然。二三罪体，名种各别，如何束之以为一戒？今云房室私礼，俗所常行。而比丘无侣，独一女人同处粗语，于三罪中令他疑怪，犯相难分，故言不定。
今解，初科，又二。初斥非。初师已如次师所破，今略不引，但斥次师耳。今云下，立义。准义钞，即首解也。
何须禁者？出家游栖，或入聚落，因事交涉，污辱彼此。所损非轻，故宜须制。
次科，入聚交涉者，则知此篇犯在俗舍，如戒缘说。
所以须取三罪疑事者，此之疑心，由来未制，故得从疑，以为戒本。若取三罪，诸篇已结，何假此中方言最初？
三中。三罪是所疑事，俗女即能疑人，由于屏露生彼疑心，故结为戒。若下，重点古非。
故毗跋律云：如何此戒作不定说？答云：此未来中事，容有无实犯故。四分云：坐既非处，生不信心。故知疑定也。
四中。初引毗跋律。未来中事，恐犯预制故。容无实犯，显示不定故。次四分中。坐非处者，谓屏、露也。不信心即是疑也。所疑虽不定，而生疑是定，即是戒家所防体也。
问：既无实犯，何须制者？
答：三戒染分，外涉必多。故制生疑，即是违戒。令诸不犯，用清道俗。
五中，初问。蹑前所引，以求制意。答中。初二句叙制缘。故下，次明正制。令下，显制意。
问：不定不犯，文何说治？
答：文言治者，自依篇聚。此戒罪体，但取生疑。
次难，以戒本云我犯是罪，于三法中应一一治，则知有犯。答中，自依篇聚者，义钞云若实犯夷，自言犯者，落在前戒中治是也。
问：既生疑心，犯何篇摄？
答：犯吉罗也。
三问。答中，定出罪名，即知不定，约所疑事，故列在前。若取所犯，即归下聚。
问：七聚无不定名，如何犯吉？
答：七聚虽无，然不应尔如法治，并吉罗摄故。
四问。答中，律中凡言不应尔如法治，虽非聚名，皆目吉罪。以戒本云如优婆夷所说，应如法治故也。
三、明最初同异者。
昔云二不定第二犯，以戒本列治故。虽列最初，此犯广初，以制总广，补别广故。
三、明最初，昔解中。初立义。以下，释所以，文既列治，非无犯故。虽下，遮难。以律本中二戒并列最初不犯，故曲释之。彼谓前制五篇为别广，此二不定名总广，以戒本中总诸戒故。初制五篇，即制广补略，故最初不犯。今制不定，乃制总广以补别广。望犯别广，故律列最初；然非不犯，故判为第二。准义钞，总制字写倒，回转读之。
今解有初。五犯初者，对犯得名。此犯昔来未制举疑致有罪相，故开不犯。律制举罪法有十利故。见论下文，具有初开。上言列治，如舍堕也。
今解中。初句立定。五下，申所以。初引五篇为比。由五篇中最初不犯，并谓对前犯相为言。此戒亦尔，对犯言初。由昔未制举疑罪相，故律开初，不殊五犯。律下，引证。律文既列十利，显是别制，必须有初。下引见论，彼具云：无罪者，最初未制戒，痴狂心乱等不犯。上下，释疑。古计戒本列治，故无最初。如三十舍堕，戒戒列治，岂是无初？故知不尔。
问：如何二处各得有初？
答：约处不同，如二坐戒是也。
释疑中。戒本二戒，并列最初，恐谓后戒不当有初，须问释之。答文，可解。
四、通塞不同，有五：
初、篇聚同异，言缘通七聚，犯唯在吉。
二、犯处通局。论罪不离屏、露，故通；论疑取于染谤，结罪就处，唯二。
三、犯处俱通者。如十诵中趣说一事，故犯不出二处。又云随所一犯，与觅羯磨故。
四、对举亦通诸篇。
五、僧别通塞。此问别人以举罪故，下毗尼中举药问僧，以非别秉。此中有三毗尼：如比丘语治，自言毗尼也；如可信语治，罪处所也；要三法五法现故，即现前也。此无诤殄，与下不同。余四毗尼，无义不有。
四、通塞中。
初科。同异，即是通塞。缘即所疑事，谓事通犯局也。
二中。初明通者，以造作七聚，不离二处故。论下，明局。疑取染谤，如戒所列，义钞作染讥。结罪就处，唯得二吉。
三中，十诵二段。初趣说一事，不局篇聚故；不出二处，总归屏、露。故二皆通。又下，次段。但示犯通，义同上释。与觅羯磨，即下罪处所毗尼也。
四中，举通。前云就坏僧论，亦通篇聚，且约过重收淫触等是也。
五中。初明举罪通塞。此问别人是塞，下问众僧是通。此中下，明用治同异。三毗尼如文次列。此无下，显异。余下，明无。七毗尼中，但有上三，不涉余四。
五、僧尼不同。
昔云：僧屏犯三，露则有二，故有不定。尼屏有二，露则犯一，一则是定，故无不定。
五中，古解，初释。尼触同夷，故屏处但有夷提，露处唯有提罪耳。
又云：佛制举罪，要僧尼两众。尼举违敬，故取信女替尼举罪，不识名种，故僧有之。尼犯须举，二众识相，不须俗男，故举是定，所以无也。今言尼举，如浣擘戒。言僧识犯，亦有不识。何得辄言尼无不定？
次释，初叙僧有。尼犯下，次明尼无。二众即僧中二位。今下，蹑破。三十中使非亲尼浣羊毛戒，即爱道尼举过因制。上云二众识相，然有末学或复不学，岂容皆识？
又云：尼无独行，行必有伴，故无屏露。若尔，亦应二处不结坐戒。
三释。初引古，若尔下，难破。
今云尼所以无者。由比丘与女生讥处坐，夫主不信，或时驱出，为患处深，故制僧有。尼虽与男独坐生讥，夫无属妇之义，过微不结。
今解中。亦即首师义。初文。初明僧有。或驱出者，谓夫有驱妇之义。尼虽下，次明尼无。反上可知。
问：何故俗女所举？
答：举罪之来，通于七众。但女情伪非实者多，故以可信，乃堪为证。
释疑中。征释可解。私释，本缘在女，不因余众，故所不列也。
屏处不定戒。
对文解释，标、释、结三，一同上出。
今言解意。多云所以制者：一、为止诽谤故，二、为除斗诤故，三、为增上佛法故。出家之人，理宜迹绝尘染，为人天所宗，以道化物。而与女人屏说非法，上违圣意，下失人天宗敬心故。四、为断恶业次第法故。
第一中，制意有四。即断四过：初、人多嫌疑；二、夫多见嫉；三、污辱佛法；四、因成极重。由成四益，故圣制之。
论犯四缘：一、是屏处；二、女人；三、无第三人；四、随作，犯。
犯缘中。第三人者，比丘、女外，更有一人，名为第三。
佛在舍卫国。迦留陀夷先俗友妇斋优婆私，形并端正，各有系意。时到诣彼，共屏覆坐，说非法语。毗舍佉母窥见起过，疾往白佛，因诃制戒。
就戒缘中。言毗舍佉母者，多云：此人聪明，已入道迹。常闻佛说听法五利：一、得未闻法；二、清净坚固；三、除邪见；四、得正见；五、解深法。故来屏听，不以嫌疑。见云：毗舍佉母有十男十女，各有二十儿孙，合四百二十人，国中称之婚法准则。
戒缘中。初引多论明彼听意。论先问云：毗舍佉母聪明利根，大德重人，何故往听也？疏引答词。道迹谓初果。听法五利：一、解，二、行，三、识非，四、达是，五、资深。彼持佛说，故来听法，不谓恶语故也。次引见论示其族望。一男一女，各生二十子，即有四百孙。婚法准则，谓有家礼，为人所法也。
若比丘，共女人独在屏处、覆处、障处可作淫处坐，说非法语，有住信优婆私于三法中以一一法说，若波罗夷，若僧伽婆尸沙，若波逸提；是坐比丘自言我犯是罪，于三法中应一一治，若波罗夷，若僧伽婆尸沙，若波逸提，如住信优婆私所说，应如法治是比丘，是名不定法。
戒本十句。
一、人，可知。
二、共者，明近坐也。如九十中。
三、女人者，注解有智。大者，僧祇云：母女姊妹，亲与非亲，老少道俗，同是一犯。
四、言独者，注中易解。僧祇云：若眠、若狂、婴儿等，不名为证。
五、屏处，注分为二：初云见屏，中无隔障，但为缘来，两不相见也；二、言闻屏，目两见在，但不闻声故也。如见论中，约对第三人，若无眼，或聋，或眠，或女人多者，随犯多堕。覆障二处，约缘相为言，屏处一种，约见闻根辨。
六、明坐处，文注可知。
七、说非法语，亦可知也。
八、有信优婆私下，明所举人也。注解中举三归五戒者，成上优婆私也。善忆持下，成有信也。优婆私尼夷等，名虽少异，传梵讹僻。如唐正翻邬波私迦，此云清信女也。多云：此人终不为自身、财命乃至父母而作妄语，以深乐佛法故。
是坐比丘自言下，第九句，明自言相也。
如住信下，第十，明罪处所治相也。
戒本。次句，指九十者，即屏坐戒，彼云伸手不及户坐，便犯。三中，注文止简小、騃、已死，而不明亲非亲等，故引僧祇决之。文中大字误，古本作女。四中，僧祇所列，虽有此等，亦名为独。五中。初别释屏处。注云三种，写误。初释见屏，缘来，即尘雾等。次释闻屏，目见不闻，明其远也。见论所列，并非第三人，无眼即见屏，聋即闻屏，睡即兼二。虽有多女，还同屏处。准知，第三必约有智男子矣。覆下，通简三相。八中。初点文。二、释注。初牒释；次优婆私下，翻名。私、尼、夷者，并谓下一字，有三不同。多下，引示有信。凡作妄语，多因四缘：一、身，二、财，三、命，四、亲友等。九、十，二句，即二种毗尼。用此二法，即兼现前也。
是中自言所趣向处、所到处，若坐若卧若作。若不自言，并如优婆私所说治也。
就注解中。言所趣向处者，谓向彼女家道行也；所到处者，至女家也；若坐若卧，犯残、提也；若作者，犯夷罪也。交互明罪，有无不定。罪犯随篇，疑须举处。故言并如可信语治。
辨注中。初释自言相。坐卧残提，由兼触、语故。交下，释治罪。罪犯随篇，谓夷、残等。疑须举处，即当篇吉罪。
露处不定戒。若比丘，共女人在露现处不可作淫处坐，作粗恶语，有住信优婆私于二法中以一一法说，若僧伽婆尸沙，若波逸提；是坐比丘自言我犯是事，于二法中应一一治，若僧伽婆尸沙，若波逸提，如住信优婆私所说，应如法治是比丘，是名不定法。
露处不定，缘相同前，唯处及事少有异耳。
第二。但示同异，不复释也。处异即露处，事异谓两罪也。
诸大德！我已说二不定法。
今问诸大德：是中清净否？
诸大德！是中清净，默然故。是事如是持。
后结章门，但分为二。初结前文，故云已说。二不定已下，但问众中，无疑可出。
结章中。已下问众，即三问也。无疑出者，异上二篇。
诸大德！是三十尼萨耆波逸提法，半月半月说，戒经中来。
次解戒本第四篇义。
就此篇相，对后九十，三门料简：一、释名废立；二、先后所以；三、依位别解。
就初门中。尼萨耆者，西天梵言，东华人译，名之为舍。如多论云有三种：一、舍财，二、舍相续贪心，三、舍罪也。波逸提者，如上已翻，此名为堕。故曰三十舍堕。
第四篇，释名中，初科。初释尼萨耆。约义翻名，引论释相。次释波逸提。指如上者，即总义中。故下，合结。
问：三十具三，故悉名舍；九十具二，亦应名舍？
答：不同。以对舍财，罪犹未舍，而得舍名。当知此舍，非舍罪、舍心。如明了论解：尼萨耆者，名为尽舍；如犯长等，犯舍忏时，必无留财还成染犯，故名尽也。九十不尔，或因财事，单悔本堕，不可对财。故知此名，唯在三十。
次问中。九十具二，但无舍财耳。答中。初正明。凡忏舍堕，先须舍财，后方舍罪。明知舍名正因财事，余二兼带耳。如下，引论证。知舍义对财不疑。九十下，对简。故下，结示。
二、先后者。据其罪体，三悔义齐，故合本堕，入于篇聚。何以分者？
次先后中，初问，可解。
良由财事取纳乖方，生罪坏道。欲洗心悔，必须上境，方乃绝灭相续贪心。心、事既舍，障业须遣，故次明罪。作法是难，故须前列。九十因财，舍忏在别，但断后犯，即成洗悔。作法是易，故次说之。欲使先识于难，后及于易。行之次第，不足生疑。
释中。初明舍堕。上境，谓僧中。心、事，事即是财。兼下障业是罪，即三舍也。九十下，次明单提。欲下，合示离分先后之意。
第三，依位别解。就初三十，八门分之：初明三十九十俱因财犯，有舍不舍别；二、同活及僧犯之多少；三、自作教人；四、重犯有无；五、舍忏方法；六、持犯方轨；七、僧尼不同；八、沙弥任运。
就初门中。由具三义，得入三十。何者为三？一、属己之财；二、财在生过；三、舍还得用故。九十之中二十七戒，虽因财食，不具三义。何者是耶？因食十四，因财十三。
别解八门，初门，初师，通列中。三义，上二可见，第三谓舍忏已，僧作法还，得受用故。
为举其相。如坐脱脚，屏、露敷，高脚床，此之四戒，阙初缘，非己物也。又阙第三，舍还非用。
初七戒中，前四双阙，可解。
又如辄用施、过三钵、与外道食，此三亦阙初缘。莫不已入他手，即是他物，共他食故。
问：取过三钵，未食生罪，何不制舍？
答：财虽现在，佛制共分，不专己故。
次三戒，问答中，初问。未食生罪，显是己食故。
若尔，贩博得食，亦是味通，何故制舍？
答：属己物故，不合同食，由有罪故。既是偏局，故得入舍。
次难中。贩博食即三十中贩卖得食，亦制舍故。答中，上三句明不开食，下二句明须入舍。
又就食中，有十二戒，如尼叹食、施一食、展转食、别众食、足食、劝足食、非时食、残宿、不受、索食、索药、饮酒，未食无罪，食已方生，体不现故，阙第二缘。
次十二戒中。索食即索美食。索药即四月过请。
财中有八，阙第三缘。如覆过三、白衣、兜罗、牙筒、尼坛、覆疮、雨衣等，舍竟过在故。
次八戒中。覆过三，即覆屋戒。雨衣等者，等取佛衣。
又如强敷、与衣、作衣、遗落、藏他物等，既非三缘，亦须分别。
后五戒中。第四遗落即捉宝。此五全是他物，无有停留还用之义，故非三缘所摄也。
问：真净辄用，局主阙初缘者，三十戒中，并不说净耶？
答：然。何以知之？如浣打、二离、雨衣四戒，是受持故；长、月、钵、药，由不说故；五敷、担、擘、乞缕等八，未成无量，故不合说，已成造作故成过。自余领受过生，即不应净。
释疑中，初科。问中，上二句牒前，下二句正难。若三十戒许有说净，则皆他物，并阙初缘。答云然者，承来问也。何下，列示。四戒受持，不入净故。长衣、月望、长钵、长药四戒，由不说犯。蚕绵、黑毛、白毛、减六年、不揲坐具，名为五敷，担毛、擘毛、乞缕线，未成无量，已成有过，故并不入净。自余下十四戒，如取非亲尼衣、乞衣、过受、劝增等，举体有过，不应净法。此明三十皆无说净，即显属己也。
问：白色三衣，舍竟还主，由生罪故，染坏成悔，不须舍者，白毛卧具，类亦同然？
答：由造作生过，是故还主。不染得用，故得入舍。
次问中。初叙前白衣不入舍意，白毛类同，如何入舍？答中，上二句明还主义同，下二句示入舍义别。
高床已下，舍竟还主，受用有罪，故不入舍。
三中。高床下者，即兜罗、覆疮、雨衣等。
牙筒打破，相同绵衣。然绵和泥，主有受用。针筒一坏，更不许畜，由损功坏信，妨道过多。有人加云：谓轻可随身，简屋子、床褥；举体有过，除诸量外也。
四中。牙筒、蚕绵比校同异。初示同，然下，显别。有下，引别解。谓牙筒打破有二种义：一、以轻简重，即覆屋、绵褥，二皆重故；二、以全简分，谓坐具、雨衣，量内应法，但除量外故。
有人言：三义难具，未可全依。且如乞钵一恶还主，不许受用，余入僧库，如何具三？七日三判，何名复用？至十四日，全是园人。如夺衣者，或持说净，舍则失法。四句为言，两是重摄，不论净法；余则不定，不失净法，如何而言舍与失法？取过三钵，与他同味，真实净施，属前施主。若盗此物，望谁结罪？施主若死，入僧已不？又五敷具，妨业中制，使人非犯，虽杂亦犯？若体不如故制，虽舍不如，何得还主，言无犯也？又浣衣、二离、雨衣等四受持犯者，戒本何不除不受持？亦应余衣是不犯。故以上讨核，三义难成也。
次师，亦即首解。初二句通斥。且下别破为六段。
初明乞钵不具第三。还主入库，如下自释。
二、七日药阙亦如上。三判者，一正七日舍，与余比丘食；过七日舍，与守园人；减七日舍，听自用。谓长药相染，乃至十二日舍者，犹通三判。若至十四日，一向舍与园人。如后广明。
三、夺衣阙初义。准义钞，前问答后，即不应净下，续云：夺衣一戒，是受持衣，或可说净。舍与他时，失其净法，故夺得入舍。准此破文，显前写脱。四句者：一、不定与，决定取，夺犯舍；二、不定与，不定取，夺犯吉；三、决定与，不定取，四、二俱决定，此二夺者犯重。
四、取过下，合明过受、实净，反非他物。
五、又下，明五敷阙第三缘。初难非妨业，五敷并自作教人同犯，又且举黑毛戒纯色方犯，故今难云：若是妨业，则应教人非犯，杂色亦应犯；若约体不如制者，则舍还亦不可用，则阙第三矣。
六、又下，明浣衣等四阙初义。二离局受，此则可知；浣、雨、二衣，不必局受。若谓须受，则应余长无浣、畜耶？
故下，总结。
今用两意，以定前后。三十中犯，莫非贪心尤重，取物失方，妨道招讥。过重制舍，违本贪心故也。九十不尔。设因财犯，皆由造作，受用失方，不为贪贮，故不制舍。对于二离，虽非贪畜，轻慢圣教，违宿失法。制其舍忏，反净令持也。
今定中，初总标。三下，别释。初明舍堕，有四：一、贪心，二、取纳，三、妨道，四、招讥。次明九十，无上二义。妨道、招讥，不必齐具。对下，别示二离，以遮来难。
第二门，犯人同异者。
一人并犯，此何所疑？四方僧者，一向不犯。由情无主当，通拟一化，但得受用，不得属己。
第二，释中，初科。初明别犯。四下，次明僧不犯。以四方僧用常住物，无受畜义，故无所犯。
问：僧不犯者，何故律云何等人犯尼萨耆？答：若僧，若众多人，若一人？此明僧犯，何言无耶？
答：僧有四位，盗戒已分。此言僧者，现前僧也。
次科，初问答中。四位指盗戒者，即二种常住，二种现前。今唯现前现前有同犯义。
若尔，与同活人何异？
答：同活则少多共同，现前则多同少别也。
次问答中。以现前、同活二种滥故。答中，少多共同，不别分故；多同少别，各有分故。
今解同活，有五戒不共犯，二离、六年、不揲、雨衣。并是受持，无共奉义。岂有我离，令彼得罪？
次科，初师，同活中。五戒不共者，由加受法，无共义故。
有七戒不定其犯，如五长、浣、夺等。同住现在，何得不犯？必有他行，先要令说，不说者犯，何干余者？夺、浣，受持，身现不犯。长等共使，亦得同犯。
次七戒中，文分二。初总示。同下，别释。初明五长，同别可解。言五长者，即十日、月望、急施，并钵、药也。后明夺、浣。受持无共。长物同分，共使共夺，则有同犯。
现前僧者，应犯有七：如共作绵衣，黑、白卧具，担毛，畜宝，贸宝，夺衣也。
次现前中，初七，可解。
余有十八，若不同作，为作不犯。如行遇贼，夺衣过受，在者不知，何有同犯？今言同者，同行、同失、同计过受。且应增三。
十八中。初明不同。且举失衣过受，余准说之。今下，示同义。同计，谓同谋也。应增三者，如前所引若僧，若众多，若一人，即增三中文。今明同犯，显有僧犯之义，故云且应也。
有人言：何须云云？如许多述，终未穷本。今以一义，即定纲宗。若不叙昔言，则不钦后说。何者？三十之中有受持者，则不同犯。余非受持，同心同犯，异心异犯。如使尼浣，有心使浣，后浣便犯。先本无心，尼辄自浣，佛不制犯。可以例诸。
次师，初斥繁。今下，示要。初标示。一义，即下约心同异也。若不叙等，示前引古之意。何下，正明。受持，如上五戒。同心异心，则应增三三位犯也。如下，引例。显知判犯，约心有无。诸字语辞。
第三，教人多少者。
三十之中，教他不为己，能教之人但得吉罗，无财润故。
第三门，初科。吉罗犯通三十。
就为己中，有十三戒，教人为己，作事成时，假彼身业异缘无作，成我口业。三性之中，任运成犯。律有五敷、夺衣、受宝七戒。僧祇使人取尼衣、浣故衣、擘毛、过限索、乞缕驱织五戒。多云：赞织一戒，使人亦犯。
次科，成重中。十三戒，本、异合论，如下自别。本律七戒可知。僧祇过限索，即急切索衣。乞缕驱织，即使非亲织师戒。多论赞织，即劝织师增价戒。
自余十七戒，教人为己，未必称心，但得小罪。
犯轻中。或无为己义，如二离等；或有为己，如畜长之类。细寻诸戒，有无可知。
第四，重犯有无者。
三十之中，四戒得重犯，浣衣、担、擘、雨衣是也。此物现在数用，重犯。文云：语使浣、染、打，三尼萨耆。
第四门，初明重中。浣、擘各有三事，担毛随过限分，雨衣过前用，随用结犯。文下，引证。且据浣、染，余三类通。
余二十六戒，无重犯义。何以知无？一夺无重夺，二离无重离。五过，六成，谓五敷及乞缕，并无过成。十四领受无重领受，谓取尼、乞衣、过足、一居、二居、过索、受宝、贸宝、贩卖、乞钵、赞织、前受雨衣、前受急施、回僧物是也。通前三十，可以推之。
次无重中。五过即五长。六成即下五敷及乞缕。并无过成者，合云五过无重过，六成无再成，总上共十四戒。十四领受下，如文次列。浴衣过前用，落前重犯中；急施过后畜，摄后五过中。由此二戒各兼二制，故前标二十六，而有二十八，亦由此耳。通下，总示。有本作三十二者，颇应上数。
问：一夺入手，更无重夺，何故律文或藏诸处者？
答：此谓不面、现前，故有二夺之异。立法须尔，犯事不然。
问中。以律云若自夺及教人夺而藏者，犯堕，又云若著树上等处，离处犯堕。文似重犯，故问释之。答中，夺有二判：若对面夺，约藏论犯；若不面夺，约离处犯。文中不面即后判，现前即初判。律出犯相，故云立法须尔。而非重犯，故云犯事不然。
第五，明舍忏方法者。随其名相，乃有多种，束而会之，但有三舍：
一、明舍财，离罪缘也。若无其财，罪亦无起，故前明财。
二、明舍心，离罪因也。由贪慢故，致违圣教。
三、明舍罪，除障道业也。
第五门，标分中。财是生犯之境，故名罪缘。心是造业之本，故名罪因。罪即入道之障，故云障业。
就前明财。约就本律，随相五种，约境不同。
初、不对境舍。如绵衣非法，体是损生，若不斩坏，此贪何竭？二、对境中，道俗分别。如畜、贸二宝，体贵长贪，殊非出家之所畜用。令舍与俗，显非道习。自余诸舍，并在道位，通别不同。广如钞也。
舍财有五，初科。初、不对境，唯一蚕绵，余并对境。二、对境中，二宝对俗，余并对僧。乞钵一戒，僧中行钵，不通别人。余并通三，故云通别不同也。
二、就其财体，全、坏舍异。如绵坏舍，永息害故；余则全舍，有事益故。
二中，唯对蚕绵，斩坏和泥。
三、就处论。或自然、作法，本住、异住，大界、戒场，各对戒引，共成显相也。
三中。唯除乞钵，由须羯磨，故局作法。又罚钵入厨，故局本住，不许戒场。余戒并通。
四、集众不同。三戒不集，对俗、自坏故。
四中，三戒，同上境中。
五、还财不同，有五：一、转还；二、入俗变本还；三、入僧还主，不复本用，如乞钵是也；四、入僧入俗，还主不用，如七日药；五、并还主。
五中。初转还，即蚕绵斩坏也，义钞作坏还，恐此字误。四中，入僧入俗，并还主，即三判也。五中。除上五种，余并还主。其中长物，或隔宿还，或展转还，余并即座直还。
上论当律五相不同。若依余律，诸舍入僧非主用者，今有犯者，不思业重，便欲舍忏，作法而已。罪心不舍，何名清净佛子耶？今者不能广出他部。且据钱宝，世多弊之，看他异律如何断决。
他部中，初科。初二句结前文。若下，示他部，又三：初标示；今下，斥妄行；今者下，示所出。
故十诵中：畜贸卖宝，少者永舍，多者舍与同心净人。净人，舍作四方僧卧具。
十诵。次净人字上脱无字，彼云：若不得净人，作四方僧卧具。
五分中宝等永舍与僧，僧差人永弃。不尔，令净人贸衣食与僧食用，唯本主不合，恐还遂本心故。
五分。本主不合，谓不同食用。
僧祇中宝舍入僧无尽财中，生利作僧房中衣，不得分用，为折伏本主贪心故。
僧祇。无尽财，即常住长生库。僧房衣，谓帏帐等。
善见云：金银等若无净人，可掷去。僧差一知五法者，使闭目掷之，莫记处所。
善见，五法即不爱、恚等，第五知可舍不可舍。
以此诸文，故知诸部舍即全舍，非是自欺。四分亦尔。由全舍故，但知悔罪。僧自量宜，审知行道外求妨业，故特作法和还服用，事同新得，情无枉负。故律文中，若舍不还，或作余用，但犯吉罗，而无大重。至文说之。
三中。初结示诸文。四分下，别示本部。初明舍意。既任僧量，明知全舍，义同群部，故云亦尔。僧下，示还意。恐求妨业，是教本意。枉，曲；负，违也。故下，引证。僧不还彼，违教犯吉而非重盗，则知前舍决心明矣。私释：舍财悔罪，为断贪心。他宗永弃，反容不断。本部制还，反彰须断。且犯虽因物，染本由心。但舍罪心，物还成净。所以四分高出余宗，良由于此。至文说者，即指后释也。
若立重犯还衣方法。三十戒中。绵衣、二宝，三不对僧。二十七戒对僧舍者。四戒即归，谓二离、二毛，非相染故。七日虽染，制身外用，亦即日还。四戒经宿，以畜续也。余十八戒别别舍者，不须经宿，非贪贮故。
次重犯还法者，谓诸长舍已，容有相染再犯之义，故须简之。初科。二离二毛，慢教乖法，非贪畜故。七日与下四戒，即是五长。药唯外用，故不经宿。余十八戒，别舍不宿，即明共舍容有经宿，如下辨也。
今以四戒历就相染明其相者。
若以二十三戒，共长衣、月望、急施过后合舍之时，六戒即还，二离、二毛、药、钵是也。余者经宿，以取尼衣前虽别犯，及舍财已，通是长净。还财之时，以长未宿，染心还起，于新舍衣，更复相染。故令经宿，共长同还也。
次别配中，初科。二十七中除四长，故有二十三。此为所染，三种长衣，即为能染。六戒不染，上四如前，药即七日，钵谓乞钵，此二体别，故不相染。余下，明十七戒忏净入长，容有相染。据本即还，止由随长，故同隔宿。
若以二十三戒，共长钵合舍。唯乞钵须宿，余皆即还也。
次对长钵。唯一乞钵，染故经宿。钵不染衣，故并即还。
若以二十三戒，共长药合舍，一时并归。以其衣食内外资别，并不相染故。
三中。上标四长，对明相染经宿不宿，长药即在所染之中。今此所明，不论经宿。但药通三舍，二是与他，恐谓相染，随舍与他，故须辨示。药须与人，余自还主，故云并归。以下，显示不染所以。标中合云二十二戒，以长药即在二十三中，摘出为能染故，思之。
第二，明舍心。
舍堕之中，断畜为本。忏罪甚易，清心者难。既有明文，正义不得辄隐。广如删补羯磨及行事钞中。恐不见彼文，故重疏出。
第二，舍心，生起中。初二句示忏本。次二句明舍心难。无始贪习，非有智对治，无由脱故。既下，示须出之意。疏字平呼，理也。
就五长戒，本由贪贮，故犯令舍，反彼贪心。不得即日还主，必有他缘，如文所开。如多论中即日得受异财，不染长过，以心断故。所以本财不得者，曾经畜过，须以宿隔其心。心若不断，多宿亦犯。不同过药，当日得还，制不服用。
正明中。初叙五长舍意。他缘即难集远行，开展转还。如下，引示舍心。初明得受异财，即下第三句。所以下，示不开本财。不下，简长药。以同贪贮，不隔宿故。
故多论中六句分别。
初、衣已舍，罪已悔，畜心未断，更受异衣，为前衣所染。二、衣舍罪悔，求心不断，乃至一月得所求衣及意外衣，皆染犯舍，心不断故。
次引句数中。前二中，有二别：一、畜求心别，二、久近时别。
下有四句，由心断故不染者，前缘无罪，后心吉罗。三、衣已舍，罪已悔，畜心断，即日得衣无犯，以心断故。四、衣已舍，罪已悔，畜心断，后日更求得衣不犯，中间心舍故。五、地了时，衣舍、罪悔、畜心断，向暮更求得衣，犯吉罗。六、衣已舍，罪未悔，畜心断，正使多日得衣，犯吉。
后四句中。初总示。三下，别列。三与六，并约得衣而悔罪已未别。四与五并约再求，而后日即日别。引此句数，则知舍心为悔本矣。
三、明舍罪法。
有师立义，三十舍罪，并皆集僧，以对众心重故，不集不成。
三、舍罪中，古解，初师。三十并须对僧，异单提故。蚕绵、二宝，舍虽非僧，单悔本罪，亦须尽集。
有师云：舍财不得别众，故文云不得别众舍，若舍，不成。罪则别人所除，同堕，别众亦得。
次师。舍财局僧，文证甚显。舍罪同堕，非别篇故。
有师云：依律文好。如律绵衣、二宝舍不对僧，故文中不明僧悔。自余并制在僧，或众多或一人也。
后师。依律，余并对僧，绵、宝对别。以三十中，独蚕绵、二宝，不出悔法故。
今解：三十之戒，缘财故犯，故抽前者，舍悔难故。岂可财难对僧，除罪则别？随有所犯，舍财如律。舍罪必僧，纵是一人，界非别众，一人僧也。如律本中，三戒不列者，但由财是别舍，乘不明悔，非谓别除。四分无文。十诵、诸部云，此罪必僧中悔故。至文更出，余如钞、疏。
今解中。初叙悔法。故抽前者，别九十故。岂可等者，财罪两难，不可偏故。随下，出今判。初正示。纵一人者，悔通三位，以无僧处，故开别人，虽对一人，界须尽集，无非僧法。如律下，释妨。绵衣、二宝，律不明悔，后师执此以立依文，故须通决。初示律意。财是别舍者，绵则斩坏，二宝与俗，不对僧故。乘，犹因也。四分下，引据。僧祇云：金银钱，一切不得捉，捉得提，应僧中悔。多论云：一切重宝，舍与同意净人，罪僧中悔。至下，指后。余下，示略。
第六，持犯方轨者。
三十戒中，九是作持，止便成犯。
如长衣、月望、长钵、长药、急施过后。此五长戒，佛令净施如法受之。依教奉说名作持，不越佛制名止持。作谓策修奉行，止谓如教非越，此则名体各别。故违不说名止犯，越于期限名作犯，此亦名体各别，翻对自显。并如上卷持犯中说。
第六门，五长中。初别列诸戒。此下，总示双持。由有净施，故行分两别。作谓下，示名体。初示二持。止作是名别，修奉非越即体别。故下，明两犯。止作名别，不说越期即体别。翻持成犯，故云自显。以古师相传云：二持名体各异，两犯名异体一。上篇委斥，此复点示。并下，指广。或指初卷总义，或指第二僧残。
二离、减六，此之三戒，得羯磨故名作持，顺教不违名止持。违教反止名作犯，不肯依法名止犯。如此，易显甚矣。
畜宝一戒，说付俗主名作持，恐犯无违名止持。
下二科，列戒显教示行，大同前也。
余诸戒。如取尼衣，将衣来施，自量量他，见无法利，止心不受，恐犯戒故名止持。不但无心缘念便名止也。此止无记，非随戒也。翻止受纳，名作犯也。犯必依记，成于业也。
次单持中。初句总示二十一戒。如下，别举示相，又二。初明止持。自量等者，谓先观察，即是智也。然后不受，即是行也。不但下，反古。彼谓任运不作即是止持，如前已破。此下，决破。因临此语，不觉喟然，嗟往者之不闻，喜来蒙之获遇。可谓毗尼教旨，皎在目前；万行修持，坦然有据。寄言学者，熟而思之。翻下，明作犯。
第七，僧尼不同者。
三十戒中，有十八戒僧尼同犯，至尼律中单列戒本。有十二戒三种不同。
第七门，总示中。初指同戒。尼律，即尼犍度，与僧同戒，不叙缘起、广解，但列戒相而已。有下，标异戒。然此且就僧戒对明不同。若尼三十，前列十八与僧并同，后列十二与僧全异。畜钵虽同僧，不开十日，亦为异戒。寻彼戒本，自可见也。
初、有无不同。如过前用雨衣、兰若六夜，二戒僧有，尼所以无者。浴衣常用，尼为佛开，既无时限，非制所及。尼是女弱，兰若不行，故无离犯。
别显中，初科。初举戒征意。浴下，释通所以。初释雨衣；尼是下，次释兰若离衣。
二、有一戒，犯同缘异。长钵僧尼同堕，名曰犯同；僧限十日，尼制一夜，名为缘异。
次科，示相，可解。
何者？僧是多利，故开十日，拟于积散。
释所以中，初解。拟积散者，谓转施与人。
又僧不制伴，开日觅净，尼则反前故也。
次释，立义中。觅净谓择净境以作对首，或可觅人说净，故云觅净。尼制须伴，故云反前。
若尔，尼畜长衣，有伴可说，不应同僧？
答：钵不同衣。未成非钵，无长可犯。若钵已成，须对说净。衣营未成，皆有长过。一日簪缝，不得成办，故开十日。
释难中。以尼长衣同开十日，若约有伴，义则不成。答中。钵取如法熏治都竟，乃有犯长。衣取财体过日成长，所以不同。
若尔，长衣未成，有伴对说，与钵相似，何为不得？
又解：衣开十日，据但三衣者为言，以十日内开成，不须净施故。若说净者，亦制一日。
后释中。初蹑破前解。上虽两分，未通伴义。又下，正立。但三衣人由不说净，故开十日。余则不开。
若尔，何以同开十日？
答：一开已后，同至十日。如病开粥，不病亦开，类知。
释妨中。今畜长者则不应开。答中，如上所通，据本开耳，开已同开。举例可解。
三、轻重不同，谓五敷、取尼衣、浣故、担、擘，尼吉僧提故也。所以不同，至文更叙。
三、轻重中。初列名，总有九戒。所以下，指意。至文叙者，准下亦多不释。今详五敷，尼得施薄，希故俱轻。取尼衣者，下云僧是上尊，与希故轻。浣、擘则下无使上之义，担毛则女弱多耻为之，故与僧异也。
八、沙弥任运者。
第八门。沙弥有二：一、形同沙弥，纵受五戒，体犹同俗，非此所明；二者，法同沙弥，即受十戒者，前后所论，并据此耳。
未受具前，先教人作十五戒。
谓长衣、钵、月望、急过后。此四戒者，沙弥时受财属己，受具后数过十日，谓通受前，三性之中任运犯提。药法不尔，沙弥时作手、口二受竟，进具后即失受法，故无任运也。
初科，四长中。准义钞，此有二义。受后数过，即初义也。谓通受前，即是次义，义钞云亦可通前日数，前后满十，谓合作或。又详，彼存二义，此取后义，释上数过十日，故云谓通受前也。然须更简，犯有二别，一、正受日过，二、受竟限满，并三性犯。下简长药。虽是长数，由有受法，故异上四。受法失者，以位别故。
若尔，沙弥时畜长，进具已后，亦是位别，何故通前数耶？请为通之。
更有十一戒。沙弥时，教人作五敷具，持衣与尼浣、擘、过索、尼衣、织衣、夺衣，作方便已，受后任运成犯。
次教人中。文列十一戒。持衣与尼浣，即浣故衣。擘即擘羊毛。过索即急切索衣。尼衣即取非亲尼衣。余可解。
自余诸戒，更须领受也。
次无任运中。有十五戒。若据二离，则无犯义。余须领受者，则显自作成犯，故无任运。
初、蓄长衣过限戒。
第一，畜长戒。四意同前。
初制意者。良由众生根报不同，强弱不等，致令大圣方便开遮，始终将补，有六种之别。
第一，制意，总叙中，初科。方便开遮，遮即是制。初是本制，望次名听，第二是制，制必须开，下四并开，开皆有制。始终总下六种。随机开制，故云将补。将，犹助也。
上士面王，报力殊异，胎衣随长，未假资持。及将入法，誓不服余。如来顺机，任听但一。便能自静，缘济修道。
次科，粪衣中。面王者，贤愚经云面有王字，若准分别功德论云：此人生下，顶有天冠，请梵志为作字，名为面王。出家时披一白㲲，至世尊所，欲求为道，佛曰善来，即成沙门。直以所披白㲲染为袈裟，不用余衣，白佛：弟子正欲终身披此一衣，愿佛听之。佛即默可。据此似非胎衣。然准章服仪云面王释子，报服随身，即知胎衣明矣。若付法藏传，商那和修，亦是胎衣，此乃佛灭后事，引证制意，殊不相合。资谓外资，持即支持。及下二句，即上出家白佛也。如来下二句，即默可也。便下二句，出听意也。自静，无他求也。缘济，一衣已足也。
二者，根报次强，堪耐寒苦，随缘施造，不以为难。大圣量机，通堪行业，故制三衣。并须持奉，如有缺少，即须具之。
二中。初叙机缘。望前为劣，对下犹胜，故云次强。施造，即进修也。大下，次明制法。即须具者，不具，缺衣，日别犯罪。
三者，虽制畜三，首足犹露，力薄心羸，寒苦所逼，神情乱涉，无心存道。是以如来又量机性，故开百一，记识受持。多论云：百一物中，三衣钵具必应受持，余外若受则可，不受无过。
三中。初叙机劣，二、明佛开。下三分文并同。初中，力薄故寒苦所逼，心羸故神情乱涉。次明开中，记识，谓不加法，记忆而已。受持即加法者，以对三衣，不必加故。如论可见。
第四人者，形报微弱，心用非利，待时待处，须暖须好。若得供给，便能进业，若制同上，退道为恶。故开畜长，随施而受，令彼获福，此得资道。
第四机中。初二句，色心俱劣。须暖对待时，谓不耐寒苦；须好对待处，谓不堪卑陋。若得供给能进业者，明开有益也；若制同上便退道者，示制有损也。故下，明开，即成二利。
第五人者，根力最弱，要假重物，方能济苦，宁身进道，可有阶渐。故开被褥、车舆重物依教而畜，以事重故，不令净施。
第五机中。苦谓有身。宁即安也。故下，显制，可解。
第六人者，须得众宝庄严房宇，方得安心。如分别功德论，天须菩提闻说粗衣，不肯入道，索诸宝舍。佛令借王一切供具，比丘受用，一宿得道。佛言：当知悟道在心，不拘形服，自今已去，须者开之。
六中，初科。初叙机宜。如下，引示佛制。彼云，佛弟子中有两须菩提，一王者种，一长者种。今此王种，故加天简之。以五百世中常生化应声天，下生王家。佛还本国时，真净王劝五百释种出家，此比丘在数。出家时，佛敕诸比丘：夫为道者，皆当约身守节，粗衣恶食，草褥为床，便利为药。此比丘闻已，心自思惟：吾生豪贵，衣食自然，宫殿服饰极妙庄严，犹不尽意，况当著五纳衣耶？且当还家，适我本意。即往佛所辞退，阿难语曰：君且止一宿。乃往王所，借种种坐具幡盖、花香灯油，事事严饰，令此比丘于中止宿。至于后夜，得罗汉果。阿难白佛，佛答如疏。
上虽通开，不为养报。
如来出世，为除我本。如持世佛藏经云：若不为除我故，在我法中，不得受用一杯之水，一纳之衣。为解脱烦恼者，如涅槃云：虽复十万，不以为多。行者自量，据位何在？如母论云：若无戒行而受衣食，不向地狱者，衣即离身，食便破腹。斯言甚矣，何得自欺？如多论云：有三意故，便制此戒：一、因畜长故，贪于俗利，坏道功德财故；二、失于俗人信敬之心，比丘贮积，与俗无别；三、违佛四依，非节俭行故。
次科，又二。初示开意。如下，引证，又二。初引佛藏明非开意。彼又云：如析一发为千亿分，破戒比丘尚不能消一分供养，何况四事？为解脱下，次引涅槃显正开意。彼经云：听诸比丘畜衣食卧具，其价各直十万两金，亦听畜之。前举一发，以少况多，此明十万，以多况少。既为解脱，岂畜十万耶？或抑或扬，无非诱进。行者下，引诫。自量者，恐闻开许，不体佛意，妄自矜持，末世多然，皆由不揣故也。母论，不向地狱者，幸免来果也，衣离腹破者，须遭现苦也。次三意中：一、既贪俗利，必坏道财；二、既失俗信，必生讥毁；三、既违四依，必务奢纵。制成三利，以翻三过。
二、释名者。贮用属己名畜。限分之余名长。越于期限，故曰畜长过限戒。
二、释名。限分余者，或对三衣，或望百一外也。越期限者，出十日也。
所以在初者，解有三义。
二、列次中。标云三者，初师旁、竖通染为二，后师喜犯，共为三也。
初云长衣一罪，能旁通诸戒，皆染长过。唯九戒不污，谓二离、二毛、二宝、二钵及残药也。
旁通染中，古解，初科。旁，犹横也。准义钞，取尼衣等过日犯长，名旁通；先犯长衣，后取尼等，为长所染，名旁染。九戒不污，上四法持，下五体异。
问：何以知然？
答：律云尼萨耆衣不舍，更贸余衣，一提一吉，此岂非也？谓财虽有舍，畜心染犯。
次科。问者，发下证文。答中，彼谓犯舍衣贸易新衣，后衣即染犯。一提是长罪，一吉即著用罪。
若存此释，尼衣、贩卖，入手须说，不说过限，又犯长罪。今解不然，贩财体秽，不合说净作三衣故。律云犯舍堕衣，不合净受，据此非净何由有染？又财无两舍，罪不重结。净法简境，何得妄施？
今解中。初科为二。初指古非。尼衣贩卖，且举二戒，余戒例然。义钞云：贩卖入手，要说净，作三衣。又云：既为长染，明知理合说净，作三衣开。又难云：若尔，何故衣法云尼萨耆衣，不应说净作三衣？答：得小罪故云不应，非谓不成等。准知古师许有说净受持之义。今下，次立理破，又三。初约净法破，财体既秽，何由入净？文证可知。言净受者，净即说净，受即作三衣。又下，二、约舍财破，无两舍故。三、据结罪破，无重结故。净下，重举初义，以责非理。
若尔，何故文云不舍更贸，得提、吉者？
次难中，即前所执，须为释通。
如昔解云：自于五众边贸，及遣人二众边贸，不犯贩博，故有染犯。若自俗交，则犯贩博，体染非净及著二罪。
昔解中。初明体净染犯，止有二罪。若下，次明体秽染犯。此有三罪：贩博一提，体染一提，及著一吉。但由贩博，自是别犯，所以文中止明染、著二罪，合上律文。
今解不然。岂有财去，后来新物而得有染？引多论中，无如此义。纵在俗交，亦无有染。
今解中，初科。初释净者无染。多论无此义者，彼云若先应量舍堕物，更贸得衣财，即作二衣。此衣不忏，忏先提罪，则知后衣无染明矣。余广如钞。纵下，次释秽亦非染。由自有过，故无所染。
若尔，上文何得有通者？
次科，立难中。律文既结二罪，则通染犯，如何释之？
答：昔解非也。今言不舍更贸者，以体不净，须舍须悔，如何不舍违制？故一堕之罪，财去罪也；一吉之罪，违佛教也。
答中，初科。初句指破前解。今下，次伸正释。初叙违制。以犯舍衣，制须忏净，可将余用，纵直施人，亦制与罪。故下，示罪相。一堕即前衣本犯未悔之罪，一吉即违制。则显新衣都无过矣。
如此解时，全无旁义？今解得有。如先犯长，后博新衣，止犯减价之罪，不为长染。及舍还衣，为长所染，故义通也。
次科。初指上文，既翻古解，旁染不成。今下，示今别立。文中且明贩博，除前九戒，自余皆有染犯之义。举一例诸，自可解也。
故知先长，后失三衣，揽长加持，得作三衣。何以得尔？对三名长，三失无长，即断续贪，何得不作？贩博不尔，本不对三，此是别犯，故非持说。
三中，初科。以前古师谓贩卖入手，得说净作三衣，为今所破。今明有犯得作三衣，唯据犯长，贩卖不得。初立义。何下，出得作所以。贩博下，反古。对前可知。
问：卿何以知，又何以证？
答：夫欲谈吐，必以文义相包，乃名凭据。不尔，则同多论斧在口中。立义得作，如上可知。若须文者，如伽论云颇有十日衣，即此经宿，有犯提耶？答：有，即取犯长加法而离宿者，岂非证也？贩博不尔，无文义故。
次科，初问。两句，上句问何义，下句问何文。卿者，假设来难相召之辞，在古言通，于今专制。答中，初通叙谈论。斧在口中，文在智论，广如钞记具引，谓发言有过，喻其自伤。立下，别释二：初二句，答何以知；若须下，答何以证。贩下，点古。生后难辞。
若尔非持，何为过量衣房成持处分者？
答：贩财举体有过。上过量外是犯，量内无犯故得。
初难。三衣过量成受，造房过量成处分。答文，可解。
若尔，我亦多条大衣，条叶双增，通体俱过，何有成受？
答：虽通有犯，是佛制须，故成受而不用。贩财不尔，本制全约故也。
次难。三品九种大衣，条数长短，并须应法。律云若互增减成受持，著用得罪，故引为难。答中。佛制须者，不得缺故。而不用者，不合法故。贩财，相反可知。
若尔，白色三衣，正制法服，何故非持？
答：色别道标，讥多故也。
后难中。下九十中白色三衣，亦是制须，亦应成法。答中。别，简也。标，谓外表。
上明长财虽通诸戒，体有长过，还能傍染。如取尼衣及以买财，入手犯舍，无由犯长。后舍忏已，则是长过。不同昔人入手犯长，一取尼衣，一是长染。今所不然，如上广叙。
结示中。初重示正解。犯财无染，忏净有染，并如上立。不同下，重明异古，彼约犯财明旁染故。
既有傍通傍染，必有竖通竖染。
何名竖通？如初得净财，不说犯长，舍忏已后，是名竖通。
次竖通中。谓舍忏已又复畜过。文中写脱，准义钞云舍忏已后，复过十日，后犯长罪是也。
竖染者。如初一日得衣，二日又得，乃至十一日。初日犯舍，二日在限，为初衣犯相从俱染。故名竖染也。
竖染中。初日得衣为能染，二日至十日得者为所染，并随能染判犯。广如钞中。
此古师义，相扶立之。
结示中，扶犹助也。
有人言：何须如此？人之喜犯，故在初明。非不如斯。前义亦有。但为旧立通相，少乖律文。今改正之，颇同而别。
次喜犯中，二。初引他解。喜犯前标，诸篇皆尔。非不下，示今断。初句取后义，次句存前解。但下，点失。今下，显正。傍通则名同义别，竖通则名义俱同，故云颇同而别也。
三、具缘者，有六：
初、是长衣，对受持故。十诵云：七种衣不作净施：三衣、坐具、雨衣、覆疮衣，及百一供身具。如善见云：百一供身，手巾得二条，余并受持，以对长故。多论：三衣过限，无犯长过；加说净法，失本受持故。余广如钞。
二、虽是长，若有迷忘，或未知属己，亦无长罪，所以须知属己已定。
三、是应量财。
四、不说净。
五、无因缘，谓迦提一月、五月，及起夺等四想，留难等缘。
六、过限犯。
具缘中。初缘。十诵七种，由不入净，故无长过。善见手巾二者，一新一故；余并受持者，彼云三衣、雨衣、尼师坛等，皆须受持，不合说净。多论三衣过限，谓不加受法过十日，一、本受持，二、非长义。加说等者，如先有受持衣，今又别加余衣，前衣说净，纵不作法舍，受法自失，但违教耳。指如钞者，即二衣中，彼云若本说净，今作三衣，即失本净等。二、迷忘者，或不忆物体，或不记加说。三、应量者，满尺六也。已下但吉，昔谓不犯，如后所斥。五中，夺等四想，或实夺失而物尚存，或非夺失但起虚想。留难者，律云付衣者远行，或水陆道断，不净施，不与人，皆不犯。
佛在舍卫国，听持三衣，不得有长。六群比丘，蓄多长衣，或旦起衣，或中时衣，或晡时衣。彼常经营、庄严衣服，积而藏举。比丘举过，佛便诃已，因开重制。
就戒缘中。六群比丘者，以本六人同共朋游，即以为号。如竹林七贤之类也。多论云：二人善解算数、阴阳，说法论议，而性多欲，难陀、跋难陀是也。二人深通射道，善解毗昙，而性多痴，迦留陀夷、阐陀是也。二人善于音乐，种种戏笑，说法论议，而性多嗔，马师、满宿是也。五是王种，迦留陀夷婆罗门种，俱是豪族。共相影响，宣通佛教。
戒缘中，初科。初总示。六人朋游，由多作过，畏僧举罚，故常相追逐。如下，举类。竹林七贤者，史记云：皆晋人也，阮籍、嵇康、刘伶、阮咸、向秀、山涛、王戎。多论下，别释。二人共一俗艺共一烦恼，皆彼本习；说法论议，六人并能。上乃示其性情艺业，五下，明其族姓。共下，示其权化。有说即六方佛耳。
所以随时异色衣者，由是贵姓，多人识之，兼复多欲，爱乐服饰，虽复出家，以本习故。
次科。注明畜三时衣，故示所以。
若比丘，衣已竟。
戒本四句。
一、犯人，可知。
二、衣竟者，三衣具足竟，已外是长也。注中通相，未足以分。
戒本，第二句，正释中。初释文，二、点注。文中但云三衣，故云通相。而不辨三戒别，故下问分之。
问：次第三戒，俱明衣竟，如何以分？
答：初言衣竟，三衣体足竟也；二云衣竟，三衣加持竟，方有离过也；三云竟者，三衣同体足竟。如此可以分也。
三竟自异，如文可了。
迦絺那衣已出。
三、迦絺那出者，开缘谢也。此是梵语，如明了论名为坚实，由受此衣，令诸比丘虽行五过而无其犯；又得多利，衣无速坏也。世云功德衣者，从所获为名。受此衣已，竟冬四月开于五戒，若不受衣，但是一月。略于本言，云迦提月。广如钞也。
三中，初翻名。令比丘无犯者，此望戒为名也。又衣无速坏，此从衣得名也。上出正翻，次引世传。从所获者，由受此衣，获得五利故。受下，示开限。冬四月者，从八月十六至十二月十五也。连前迦提，通五月也。略本言者，以前梵名，是具是正，则知迦提讹略语耳。指如钞者，见自恣篇，更有多名，自可寻也。
就此文中，三种料简：初、定缘前却；二、决余有无；三、开缘入戒不入戒相。
料简，标中。前却，却即是后。
初中。问曰：迦衣与长，何者为先？若迦先开，不应云为长等五事受功德衣；若长先制，不应此戒迦衣已出。进退大难，如何通者？
初科，叙问中。若因长开迦，则迦不应先；若迦出犯长，则长不应先。五事即五利也：一、畜长，二、离衣，三、背请，四、别众，五、食前后至他家。
答：义须博要，不足生疑。长戒实先，如律可证。但长衣戒限日促近，致文缺略，非无斯惑。
答中。初二句，令通诸部。长下，正定先后，如律证者，六群初犯，制云若比丘畜长衣，尼萨耆等，未列迦絺，故知长在初矣。又如后注引阿难缘，次开十日，而迦絺缘开，律文不显。但下，示缺所以。促近即十日，谓结集家但欲示其促限，故致略耳。
如五分云：因六群犯，制畜一宿，过则犯罪。后因那律得衣恐犯，一日不成，又因夏末持衣疲顿，乃开五事。更开第二若衣已竟，舍迦絺那，畜过一宿者犯。又因阿难非时得衣，复开十日，制第三戒。今此戒中，三中少一，是以迷也。
次科。五分三缘。第一，因六群犯制畜一宿，同上四分。后下，第二缘，复有二缘。初因那律者，彼云：诸比丘若须一一衣，众僧羯磨所应分物与之。时阿那律衣弊，诸比丘语曰：何不从僧取，使一日成？那律言：我不敢取，恐一日不成，犯舍。其次又因波利邑诸比丘，于鞞陀邑安居讫，十六日便进佛所，道经泥水，三衣粗重，极大疲极，到礼佛足，具陈向事。诸比丘以上二缘白佛，佛言：从今听受迦絺那衣，听畜长衣五事。又因下，第三缘。开十日，亦同四分。制第三戒者，谓此一戒，凡三番制耳。今下，点缺。今此戒即四分，缺中间缘，故惑先后。
二、决余戒者。
何故三戒独列迦开，余则不列？
答：有两义故：此三皆是属己，开益无罪；二、不恼施主。自他无恼，余则反前。
二中，初科。问中，谓余衣戒何意不开。答中二义，则显余戒或非属己，或复恼他，故所不开。
若尔，自作五敷，过旬，用雨，岂非属己？非恼施主，何不同开？
答：彼由作用，自损妨道，故诃制之。此虽长、离，讥诃是少，开则有益。
次释难中。过旬即担羊毛。旬或是前字，连下雨衣。答中，言作用者，反前三故，由是作用，故有损妨。故诃制者，谓俗讥也。此下，遮妨。以畜长、离衣，亦招讥呵，故以多少通之。
三、开缘入不者。
问：此三戒得时利，著迦衣竟，余三食戒亦得利开，何为不著迦衣已出？
答：此三专得迦衣利故，不假余缘，故戒本前著。余食反前，更有余开，故在戒末，所以文言作衣时是也。但为亲疏不同，故有前后。
三、问中。三戒并衣，长、望合一即是二事，并下三食则为五事。若望同开，理须齐著。答中。初明此三前著。专得利者，无别开故。次明余三后著。有余开者，背请不白，更开病及施衣，别众更开六缘。三戒并除作衣时，即迦提也。亲故前安，疏故后著。
谓出功德衣外持也。
下注解引律，出于限分之外方犯。据此得衣在七月十六日已后，无衣至八月十五日、有衣至十二月十五日，即须说净。不作明相出，俱犯舍也。若非急施衣者，七月十五日受，不得后开，数满十日便犯。余如急施衣戒解之。
释注中，初点文。据下，明说净，又二。初明时衣。准此但开时内得者，时前急施，则更开十日。若下，次简非时。非急施者，不为赏夏劳故。数满十日者，时内犯也。
又十诵中，一月五月，四句简之：一、作衣月竟，非迦絺月竟；二、迦絺月竟，非作衣月竟；三、俱竟者；四、俱不竟者。
次十诵中。初句作衣月，即无衣一月。中间二句，但望舍迦絺衣，故云竟，非月满也。后句开作衣月复受迦衣，故云具二缘也。
问：第二句中先受迦絺十日五日便舍，余日得本五利否？
答：文云非作衣月竟，故知得也。
蓄长衣。
四、畜长衣者，正是戒家所防过境也。
衣有十种。长衣者，长如来八指，若广四指是。
注中衣有十种，律虽引出，多是西域之衣，此无所显，故不列之。今通出体，但是布、帛、绵、毛，量可限约者，则为衣相。自余未成，尺寸不定。如毛束、绵屯，本非衣故，何得应量而有说也？
第四，明畜长，注中，初科又二。初点注文。十种衣体，略知其名：一、憍施耶，二、劫贝，三、钦婆罗，四、刍摩，五、谶摩，六、扇那，七、麻，八、翅夷罗，九、鸠夷，十、谶罗半尼。初是蚕口丝绵，二即木绵，七即是布，余多是兽毛，名相不可识也。今下，出体量。绵屯，徒浑反，聚也。
如文中长如来八指广四指者，不可随国尺寸以定佛指长短也。如多论云佛指面广二寸者，亦同前姬周尺寸以定也。然闻尺二寸为尺，不审何尺。尺是姬周之尺，从忽丝已上率之。则唐国无用也。余游韩魏，见俗用尺极长，问其所由。云：一尺二寸为尺，我今用之。习俗生常，至今未改。斯则迷于周唐，道听途说也。
次衣量中，初科。初定尺量。然下，斥滥用，从忽丝已上者，明周尺有准也。孙子算经云：数之始起于忽，十忽为丝，十丝为毫，十毫为厘，十厘为分，十分为寸，十寸为尺，十尺为丈，十丈为引，四丈为匹，五丈为端。皆应姬周度数也。率亦音律。唐国无用，言其无准，不足用也。韩、魏，皆古国名。问其所由，但云我今用者，明其无知也。道听途说，出论语，彼明为学不能蕴籍，此借喻随俗无所晓耳。
然诸部制量不定。十诵则佛四肘为限，不云广量。僧祇则长二肘广一肘。五分不出尺量。唯四分、母论，出其长广，则长周尺一尺六寸，广八寸。比今唐尺，长一尺三寸二分，广六寸六分强也。
次科。初引诸部，唯下，示本宗。出长广者，即八指四指。比下，校唐尺。彼以一寸二分为寸，数有不等，恐人妄用，故两出之。
若限内者，文不出相。如多论云：不应量财，得须说之。不说过限，吉罗。既言不应，若大若小，知何不该？有人不识，恐犯长过，取一匹绢，裂为三片，长虽应量，阔不入犯。亦是惧罪，终陷刑网。有人对说，无则心念。大有教开，无宜鲁塞也。
三中，初引文示犯。知何不该，言该通大小也。有人下，指非。与之则是惧罪。夺之则陷刑网，谓犯吉也。有下，劝依教。
不净施，得蓄。
文云不净施者，违佛开教也。
第二句，点文，可解。
多论问曰：此施为实为假？
答：九十六外道无净施法。佛大慈悲，方便力故，教令净施，是假名也。令畜长财，不名犯戒。
问：何故不开直令畜长，而强与结戒，设此方便？
答：佛法以少欲为本，结戒不令畜长。而众生根性不同，或乐多积而后行道得证圣者。是故先制，后方开之。如昔一时开受宝舍，故无咎也。
余有施法差殊失不等相，广如钞中。
次科。多论两重问答，并欲显示开制之意。初问答中，但定假实，而未见须开所以，故复问之。答中，初示制，而下，明开。受宝舍者，即天须菩提。余下，指略，即二衣篇六门分别。
若过十日。
文言若过十日者，限有在也。
第三句，文中。限有在者，在犹定也。
初制蓄长。因阿难得一贵粪扫衣，欲奉迦叶，恐犯故，以迦叶十日当还，因听蓄长齐十日。
注解所由，因迦叶故。多云：迦叶为营五大精舍，时治竹林，身不在故。问：罗汉已办，福业何为？答：有五义：一、为报佛恩；二、为长养法；三、为灭少修自高者；四、为折伏弟子骄心；五、起来世福业故。
注中，初科。引论。迦叶，同名者多，此即大迦叶也。五大精舍，竹林即其一焉，往营精舍，不在佛所。次问答中，五义：一、报佛恩者，并是如来栖止处故；二、长养法者，法上脱佛字；三、少修，谓不乐福业者；四、师犹营福，资不骄恣；五、起来世者，为导未来，令修福故。
何以开于十日？以佛知法相，不缓不急，止开十日。使筹量布施，缝治作衣及说净。故毗尼母云：若放逸不说净者，以恶心故，不满十日，皆犯舍堕。
次科。初叙开限得所。缓则心有纵慢，急则事容废缺。故下，引证慢教无开。
尼萨耆波逸提。
尼萨耆者，制须舍也。波逸提者，所犯堕也。
不犯有八：若不得衣，若净施，若遣与人，若失衣，若故坏，若作非衣，若亲友意，若忘去。反上并是尼萨耆。若舍堕衣不舍，更贸余衣，一尼萨耆波逸提，一突吉罗。此舍堕衣应舍与僧，乃至一人，不得别众舍不成舍，突吉罗。比丘尼同犯。下三众，乃至下戒，并犯吉罗。不犯者，十日内，若转净施，若遣与人。若贼夺想；若失想；若烧想；漂想；若夺衣、失衣，取著；若他与作被；若付衣者远行，水陆道断如是不净施，不与人，皆不犯。
就辨相中。初列八门，明持犯相。若舍堕衣，明除疑执。此舍堕下，正治罪也。
初中，得衣、不得衣以分相者。如何得衣？谓手领受，或心属己也。
第四，辨注，初明持犯有四，初科，正释中。但出得相，即身心二受，异此则不得相也。
故伽论云：若入手、膝上、肩上，作想我物，从是数十日也。
引示中，伽论四相，上三是身，下一即心。
四分开文，边方入手，故数限满。若见比丘，未须捉也。
四分。边方开五事，长衣入手方犯，谓少僧处，但未手捉，容待人故。若见比丘者，以开未捉本为待人，今既有人，即须说净，不说即犯，故云未须手捉。
了论云：有物眼至得、非身至得者，如人施衣、酥至比丘前，目见不触，作己意，不说净，随日算而取罪。二、有身至非眼，如暗中施者。三、二俱至得，可解。四、有非二至得入算者，如暗中施者。有即二至得不入算数：若不许受，虽见触而拟施三宝者。
了论，四句。初及第四并心受，二即身受，三即两兼。初句中，苏字合作酥，即长药也。随日算者，算犹数也。第四云暗中施，暗中非眼见，又不手触，但作意受也。即二至不入算者，此即第四句相翻显异也。不许受者，如暂寄等，或施三宝，并非属己故。
言作非衣者，昔云如幡盖等。此是佛物，有何长过？有云革屣钵囊等，此亦非也。如律文中非衣者，不许余用。相传云帽袜之类。又云听与尼非衣，岂唯帽袜耶？
二、非衣中。初出古解。如下，引文示。律云时有将非衣作钵囊、革屣囊，佛言不应作，此即不许余用也。文既不许将作囊器，应是首饰，故以帽袜释之。袜音末。又下，律中诸比丘畏慎，不敢与尼非衣，钵囊等。佛言听与。据此文通，不专帽袜，则显上解亦非所取。然文但斥非，而不显正。钞云：今但通而述之，何妨彼此俱摄。古记解云：但非所著用，皆名非衣，则通彼此两众矣。
言亲友意者，谓非己物，故不犯也。
三、亲友意，谓作与彼想也。
言忘去者，谓忘财体及忘不加法，俱开十日。唯当律开忘。僧祇、善见都所不开。
四、忘去。初明二忘。唯下，简部别。十诵同开，如后所列。
若舍堕衣下，明疑决也。昔解云云，如上已判。今先张疑，然后决之。有人疑谓本犯由衣，舍与他人贸易，何罪之有？故非衣法。乃至施人亦须舍之，罪由心生，不在衣也。故须舍已，然后遣贸。新得之衣，体如不犯。如多论云：先应量舍堕物，更贸衣财，即作应量不应量衣。此衣不舍，忏先提罪。上明舍财而有染犯，畜心不断，舍不成故。此则不尔，反上可知。
次除疑中。初牒释，昔下，指古解。今下，出正解。初二句标。有下，释。初叙疑；故下，次决破。非衣法者，佛制犯衣舍忏后用，今不舍辄贸，故云非也。罪由心生者，出制舍意。上明前衣不合。新下，次明后衣无犯。初正判。次引多论，文证甚明。上下，拣滥。恐谓前引论云衣舍罪悔，畜心不断，有相染犯，此何不尔，故特分之。前明舍财物在，此说贸易物去，不可混同，故云反上。
一尼萨耆一突吉罗，如上已判。昔人以为著不舍衣，如见论云：得吉罗罪。若无比丘，得著无罪。若见比丘不舍悔故，亦一一吉。三衣戒明不开余者，如僧祇云：受用不净衣，随一一越。
释二罪中，初科。初指前判。昔下，次示昔解。见论无人对忏，故开暂著。有人须忏，不忏故犯。三衣戒不开余者，谓犯舍物不得作三衣，著用有罪。故僧祇随一一者，谓著著犯也。因循昔解，乃引诸文。然文中吉罗，自犯辄贸违教之罪。新衣无过，岂有著用犯耶？
问：何故衣中畜重著轻，食中畜轻食重？
问中。衣食二制相反，故问通之。如食内宿、残宿，经宿但吉，食用方提。
答：衣有净法，不施长贪，故随畜犯；随著非制，故但是轻。食中非制，无违畜轻；制不许服，故违得重。
释中，初解。衣有净法，制不妄畜，与食制不服同也。不施谓不净施。随著非制者，由是犯衣不应故吉，而非正制，则与畜食同也。
又解：衣有别属，畜则在己，是以罪重，著用罪轻。食是味通体在，不局故轻。若食交尽，无有所续，故随咽结。
次解中。衣则畜重用轻，食则畜轻食重。酌情以论，理自可见。
此舍堕衣下，正明治罪舍忏相。其仪法用，具在羯磨疏及钞中，此但依文句解耳。不须复列，非宗本故不明也。
正治罪中。初牒释。其下，指广。钞与羯磨，并有忏篇，在彼合明。今释戒本，识相持奉，舍忏仪式，不当广述，故云非宗。
不犯中，十日内者，反前过限。净施遣人，亦反不净施故，所以不犯。
不犯中，初科。谓限内作净与人故无犯。
言夺想者，财在想去，无畜心故，不犯长罪。如十诵中后见本财，更得十日。余失例尔。
次科。此摄两种，一、是实失，二、起虚想。并约物在，无心故开。十诵止明夺想。余三并同，故云例尔。
言取著者，由前受持三衣，谓贼夺失，既无三衣，有长衣在，即而奉持，故云取著。
三中，取著谓取长物作受持用，此即未舍忏者。
若他与作被者，以财是重物，不合加净，虽过日限，不入长犯。
四、是重物，本不开畜，故不入净。
若付衣者远行，以其缘差，故不得会，非心慢故，不名犯也。
五、付衣远行，谓所寄人远出外故。此中更摄水、陆等缘，对注可见。
二、离衣宿戒。
第二，离衣宿戒。
所以不许离衣宿者。夫三衣盖是三世诸佛应法之衣，资身长道，最为要用。理宜随身，如鸟二翼，许无暂离，常愿持奉。今置衣在此，身在异处，寒暑卒起，急须难得。又阙守护，容有失夺，废资身用，事恼不轻。具斯诸过，故所以制。
第二，制意中。前叙法衣之功。诸佛衣者，示可尊也。资身长道，示不可舍也。如鸟二翼，对钵为言，一、喻要用，二、喻常随。今下，明离失之过。急须难得，是一过；夺失废用，是二过。
释名者。人衣异处名离。经夜曰宿。久慢促恼，限期一日，故曰离衣宿戒。
释名中，久慢促恼，言其开限一宿，不失机故。
论犯六缘成：
若离余衣，但得小罪，是以第一体是三衣；
若元不持，亦无离犯，是以第二作法持竟；
人衣同界，本自无愆，故以第三明身非衣所；
若当顺教，亦不结愆，故以第四明不舍会；
若是时中，及余缘开，亦不名犯，故第五无因缘；
必未经宿，圣未制罪，故次第六明相出犯。
此之生起言说之由，如上已论，下更不道。
列缘中，六段次第生起。初云余衣得小罪，即坐具、百一等。四、不舍会：一、不遥舍，二、不归会。第五，时中，即一月、五月，余缘谓羯磨诸难等开也。此下，结示。令通余戒，仿之述之。
佛在舍卫国。六群持衣嘱亲友，往人间行。彼为出衣晒之。比丘问言：佛听蓄三衣，不得有长。此是谁衣？具答，被诃，白佛竟，因制此戒。
就戒缘中，文相可解。
若比丘，衣已竟，迦絺那衣已出，三衣中。
戒本八句。
一、是犯人。二、受持竟。三、开缘谢。
四、所犯戒境。注解但列三名。衣有十种，谓衣财也。羯磨疏、钞广明衣法，具有十例及受持相。不可重出，可同彼也。
戒本，第四句中。十种衣名，已如前戒。下指疏、钞，彼并列十门：初、制意；二、财体；三、色；四、量；五、单重；六、条相多少；七、长短；八、作衣法；九、补治；十、敬护。不下，示略，可知。
离一一衣异处宿。
五、离一一衣异处宿者，人衣异隔也。
不失衣者，僧伽蓝里有一界；失衣者，僧伽蓝里有若干界。如是树、场、车、船、村、舍、堂、库、仓，界别亦尔。此僧伽蓝四种如上。树者，与人等量，足荫跏坐。场者，治五谷处。车者，若回转处；船界亦尔。村者四种。堂者，相多敞露。库者，积藏诸物。仓者，储积米谷。阿兰若者，无界，八树中间，间别七弓，弓长中肘四肘量也。伽蓝界者，此伽蓝界，非彼伽蓝界，非彼树界，乃至库藏、仓界；余者作句亦如是。僧伽蓝界者，在伽蓝边，中人用石若砖掷所及处，是名衣界；乃至库藏界亦尔。比丘置衣在伽蓝中，乃至在树下宿，明相未出，若舍衣，若手捉衣，若至掷石所及处；若不舍衣，若不手捉衣，若不至掷石所及处，明相出，随所离衣，尼萨耆波逸提也。
就义分异，乃有四碍，谓情、隔、染、界也。文中但列界碍，余三不明，乃在开通。就界碍，注解中文相极显。然遗法所重，唯相及行。相则剃染以分，行则自他无著。然心行等级，事等面焉。未可诸说，故非宗主。染衣持奉，正是今论。持则具二善因，犯则双标恶果。教相不昧，何得不知？此戒所缘，正在人衣别界。界名虽易，界体是难。故今总叙，令识持犯，三意分之：初、标列界名；二、明制意；三、就宗分别。
第五句，约义中，初科。初通示四碍。余三在开通者，即下不犯中。就下，别释界碍。初略点。然下，叙意，为三。初通示行相。遗法通目灭后，正指像、末也。相行皆事，彰显可见。住持之要，故云所重。剃染分者，为世异也。自他无著者，亡我我所也。此戒兼二，故特叙焉。然下，别叙今戒。初叙行相众多。言等级者，谓其多别，故喻人面。然释离衣，不可他述，故云未可等。染下，正示今戒。由具双持双犯，因果教相，不可不知，故云持则具二善等也。此戒下，开章。界名易者，谓作法、自然，名数易数也。界体难者，谓诸界体相，差别难分也。
初列名者：一、摄僧界，二、摄衣界，三、摄食界。各有自然、作法，则有六也。
次列名中。三种各二者，大约分也。摄僧二者：作法有三，大界、戒场、小界；自然有四，聚、兰、道、水。摄衣中二，如下广辨。摄食二者，四种净中，白二净是作法，处分、不周、檀越三种即自然也。
二、制意者。制摄僧界，摄人以同处，令无别众罪，必有乖别，不名为僧，僧具六和也；二、制摄衣界，摄衣以属人，令无离宿罪；三、制摄食界，摄食以障僧，令免宿煮罪。所言界者，彼此差别，互不相通，故曰界也。如文云此僧伽蓝界，非彼僧伽蓝也。
制意中。初别列三意，所下，总示界名。
三、就宗分别者。僧、食二界，作法分隔，行用羯磨，如彼宗明。
此中明衣，计须作法，然衣离相，自然界多。故从多论，戒本须引。若论作法摄衣界者，羯磨疏中具之。
今论自然衣界相状。下诸义中特论僧界者，以衣须随身，身是僧界所属，若不并明，则彼此相乱，故须合论大小，叙其得不。如斯识缘种者，可谓如乌知其雌雄矣。
略为十门：一、列数定体；二、空聚自然摄僧不同；三、空聚自然摄衣不同；四、单聚自然摄人衣不同；五、单空自然摄人衣不同；六、自然摄衣强弱不同；七、僧衣二界宽狭不同；八、多少不同；九、相可不同；十、势分不同。
三、就宗者。谓三种界各有所宗。若三界相望，则衣是今宗。又就衣中，二界相对，则自然为今宗矣。是以先以二科简之。三、明自然，叙意中。初二句标示。下下，明僧衣二界相参所以。如乌知雌雄者，诗云：具曰予圣，谁知乌之雌雄。彼刺周幽王昏乱，君臣上下不辨尊卑，今借彼意反而用之。略下，列章。科名难晓，如下随解。
初列自然界者。若依当律，自然衣界有十一种。他部相成道行、水界、空洲等相，各有小大，消文自显。
列数中。当律十一种，如注所列。他部有四。洲无四相，故曰空洲。等取井界，共十五种。
二、明空处聚落摄僧宽狭者，有四种。
二中，标云空处，即兰若。
聚落有二：可分别者，如十诵尽聚落集之；不可分者，如僧祇七弓之量，七树中间则六十三步。广如羯磨疏中。
聚落中。可分别者，处有分齐，人有限量。反此二种，名不可分别。由无限齐，故依树量合数。并如钞记。
二者，兰若，亦有两种：无难空地，可用十诵面俱卢舍五里集之；有难兰若，则如善见七槃陀量五十八步四尺八寸。所以有难、无难者。僧法同遵，义无乖竞，必有见异，多恐破僧，故须局狭。必若情通，自然广摄。
兰若中。初列示两相。十诵俱卢止是二里，今言五里，依杂宝藏经也。七盘陀，盘陀梵语，即彼量名。所下，推释分意。言有难者，即三小界。不同意人作难故开，故云必有见异等。情通广摄，即无难五里集也。
所以引僧成衣界义。有衣入此界中，两不相涉，如水之乳。
结示中。初征前所列。有下，示意。有衣入此，谓持衣者入此界中。知不相涉，以衣界聚、兰，与上全别故也。
三者，空聚自然摄衣不同者。聚落多难，男女染谤，情隔诸障，讥过频繁，衣须近身。兰若少碍，反前故远。
三中。摄衣聚落，即是村界。但齐四相，故云近也。多难即是三碍，如文所叙。兰若七十余步，故云反前远也。
上列二门，各有教相，僧、衣不同。今次第四，单就村落合辨人衣宽狭不同。所以同处人宽衣狭者。人为同法，事须通和，少一不成，前须济益，必约详御，用宽为善。三衣若离，多诸过咎，更无别辨，义在随身，故制须狭。
四中。初结前。二、三两门，并约僧衣二界空聚对论。今下，生后。所以下，征释。初征。人宽，即可不可分二种聚落。衣狭，即下村界，必有三碍，制随身故。人为下，次释。初释人宽。三下，释衣狭。
五、明兰若人衣不同。空迥少碍，僧游者希，事须作法，远摄方得。处非喧杂，过滥又希。若欲摄衣，同前空难，通其势分，七十步余。
五中，初标。言不同者，远近异也。摄人五里，摄衣七十余步。空下，次释，又二。初释人界。过滥希者，无乖别也。若下，次释衣界。同空难者，即有难兰若。
六、明自然摄衣强弱不同。
就于自然，又分三等。且依四分十一自然。八界，望僧住、人住，八界是弱，蓝、村是强。八界自相望，如树、车等，不论强弱。兰若空界，不守自性，全是其弱。
第六，总论中。初标示。八界下，别释。初八望蓝、村为一等，八界即树、场、车、船、舍、堂、仓、库也。八自相望为一等。兰若自为一等。
僧村二界，互两相形，则俗强僧弱。何以知之？俗人入寺，别生村界，比丘入村，无别蓝界。
次僧村，强弱中，初科。俗人入寺既别生村，故知俗强。比丘入村既无别蓝，故知僧弱。
若准此说，恐理不然。若彼俗人将家男女入寺别院，有界亡言。若在露地却施障幕，是村以不？若言是村，村则有相，四种之中，何相所摄？若是有村，约何分齐，非时入相？结摄衣界，除斯村不？若不除此，文云村所及处，如其不除，应不失衣。若即失衣，成村义立。
次难破者。以上文但云俗人入寺，而不明成村相故。初二句通斥。若彼下，牒难，又二。初举别院，纵彼所立。将家男女者，以单俗人则非村故。亡言，亡，无也，谓不在致诘。若在下，次约施障，正难非村。初通问。若言下，别难，又三：初以四相不成难；若是下，次约非时入犯难；结摄衣下，三、约结法牒除难。
若如此征，但是障碍二通，不名村界。以彼俗家未来之时，人衣往返，二通无壅。由其来故，是为情隔，不许往还，故是失衣。
三中。二通谓人、衣二种，本通俗来故碍也。
今通论之。无问道俗，互入僧、村有四相者，僧、村界起。此即相望，何论强弱？
次无强弱中。俗入僧中，则有村界，比丘入俗，则成僧界，二种并约别有院相为言。两相各立，故无强弱。
若尔，何故多论王来入寺，不得安衣？
解云：须识四碍，方知摄护。
一者，染碍，明失。如多论中所以除村，为护梵行，为止讥嫌等五义。比丘与女，性非亲好，动即相染，讥过随生。故使戒中制约非少，说法取衣同行同坐，无论屏、露，未约亲疏，但使与取，皆制其犯。若衣在此，往会是难，故名染碍。
二者，隔碍。如僧祇中人在门外，须捉户钥等。
三、情碍。如僧祇中兄弟分齐等。如多论中王来入寺，取水处，大小便处，近王左右，尽非衣界。又有幻人、戏乐人入来亦尔。
四、就界碍。如律十一是。
今依四分，具有此四。
次释妨中。多论王来不得安衣，显是俗强，则违上义。解下，释通，初总示。
一下，别解染碍中。初明染相。多论五义，文略余三，即村界不定，生疑，除诤。故使下，引类。说法即与女说法，取尼衣，与尼女同行，及与同坐。若衣下，次示碍义。
隔碍中。僧祇不立势分，故须门外捉钥及梯，则不失衣，反则成碍。
情碍中。兄弟分齐，谓同居别食之家。取水等处，并众同处，恐往于彼遭隔绝故。兄弟则恐生嫌忌。王则畏其势力。幻、乐等人，则虑诱调。
界碍，可解。今下，会本宗。界碍出广解，三碍见不犯。
就余树、车，八界相望。有师解云：根本是强，寄来者弱，如场上有车，岂有别相？今言无者，据有垣相为言，如库、堂中，有车舆等，何有别界？
余八中，初出古解。今下，示今义。若有垣相，可有强弱，无垣各立，则非所论。
第七、第八，两门合论。义应相对，四句分别。
七八合论者，七是宽狭，八明多少，各兼四句，所以合之。
初自然摄僧与自然摄衣，宽狭、一多，各为四句，互显其相。
初句。标云宽狭、一多各四句，而下但列六者，宽狭中止出二互，略二俱故。
初、摄僧宽摄衣狭。如兰若中，僧作法，必方五里；衣若远身，止七十步。故曰也。
二、摄僧狭摄衣宽。如不可分别聚落中有一家，方二百步内通摄衣，外兼势分；若论摄僧，则六十三步。
三、摄僧一摄衣多。如一小村，众多家住，可村僧集；家别摄衣。
四、摄衣一摄僧多。如不可分聚，方二百步为一家，衣虽通摄；僧则限约。
五、僧衣俱多。即此家中更加三碍等是也。
六、僧衣俱一。如一处伽蓝，正可五十步许；衣界随蓝，取其势分，与僧界等。
列释中。初二句，易会。今义加二句：言俱宽者，如可分聚，唯一家也；言俱狭，如兰若有难，与衣界同也。从三已下，即一多四句。三中，可村语略，即可分别聚落。四中，僧限约者，谓僧界各据六十三步故。五、加三碍者，来往不通，彼此各摄，则衣界多也。六中，伽蓝五十步，蓝外更取十三步，则六十三步。衣界依蓝外有十三步势分，故与集僧正等也。
第二，作法摄僧界对自然摄衣界，分相有六。
初明宽狭。
一、僧宽衣狭者。如结大界极大，伽蓝院小，出院不出界，成夏失衣，以衣随院相故。
二、衣宽僧狭者。如齐伽蓝结大界，界外有势分，出界破夏不失衣，以界随相故。
三、僧衣二界俱等者。如结大界，可伽蓝衣势分上是也。
四、摄僧二摄衣一。如大界有戒场，两处集僧，自然衣界，通彼此故。
五、摄僧一摄衣多。结僧界大，中间多村，村别摄衣也。
六、僧衣二界两俱多者。大界安诸小别住，又有家村是。
第二句中。前是二种自然，此约作法僧界与自然衣界相对为句。此亦合有八句，文中宽狭、一多，各出三句，并第四句不可立故。初句，以衣随院者，释失衣所以。二中，以界随相者，释破夏意也。三中，可即相等，谓结大界出蓝相外一十三步，与衣势分正等。第四句下，即一多三句，举事可解。
三、作法摄衣与自然摄僧相对，据义则不可。
第三句。作法摄衣，依作法摄僧界起，与自然摄僧各不相涉，故云义不可也。
四、僧衣俱作法相对，两句不同。
一、摄僧二摄衣一，如大界安戒场，二处摄僧，衣界随大界，戒场则无是也。
二、僧衣两界俱一者，如大界上结摄衣界，无场不可别摄僧是也。
第四，列释。初句僧二衣一，次句即僧衣俱一。
此乃义尽。有人更立多句：前句有场大界，戒场中护衣，可非僧衣俱多？后句上多有俗家，可非僧一衣多耶？
答：既言二俱作法相对，故分一多。今言有者，但是自然耳，非作法也。此则事有义无，不可复论也。
结斥中。初句指前句数。有下，引古。前句戒场，后句俗家，并是自然摄衣，非作法句，故须问破。答文，可解。非无此事，故云事有；不可交参，故云义无。
第九，相可不同者。
问：自然摄衣，自然摄僧，宽狭内外，何故非可？
答：有四义也。一、自然摄衣，根本急制，以宽为缓，以狭为急；自然摄僧，根本急制，以近为缓，以远为急故。一不相可。二、自然摄衣当体随相，不假僧界而有。二不相可。三、自然摄衣，随界而作，大小不定；僧界不尔，随处一定。三不相可。四、衣有势分，僧无势分。四不相可。
第九门中。问云僧、衣非可者，可犹等。答中，初义可解。二中，既不相假，故不相等。三中，衣界不定者，如树、场等随处广狭；僧界一定，如四处六相，各有限量。四、势分，可解。
有人不立。僧界、衣界，各随根本者，远集会夏，共衣齐等。
引他解中、初句标异，谓不立不相可义。僧下，牒难。前云衣界根本宽缓狭急，僧界近缓远急。今望僧界远来奔集，外归会夏，亦即界宽为缓，界狭为急，故云共衣齐也。
若言衣不定、僧界是定，此亦有余。衣界，兰若是定，十界大小是不定。若僧界，兰若及大聚落则定，可分别聚落是不定。此则俱有定不定，不可得言僧定衣不定。若言衣界兰若至村即不定。若尔，僧界兰若至村亦不定，岂不相似？
次难第三。初牒斥。此有余者，立义不尽也。衣界下，列示。初衣界，十一种中兰若是定，那云不定？次示僧界，六相之中，可分别聚随处宽狭，那云一定？此下，双结。若下，遮转计。恐云兰若至聚，为聚所侵，容有不定，故以僧界并之。
势分有无者，衣界定有，僧界定无。今准诸部，十诵随聚落是僧房，下文齐行来处，此则是有，不可言无。
难第四中。本律僧界虽无势分，十诵则有，那得云无？彼明随聚落界文，出第二十二卷。齐行来处，即是势分，此出第四十七，故云下文。若然，则僧、衣自然，反是相可，则前义不可立矣。
若论两个作法相可之义。若就枝条，开急就缓，比前四义，故是相可。
作法相可中。若就枝条者，僧、衣自然，并是根本，二种作法从本开出，并是枝条，此一相可。两界相假，此二相可。二俱不定，此三相可。俱无势分，此四相可。故云比前等也。
十、明势分有无者。
问：同是摄衣，何为作法无势分者？
十中，初科。问意，可解。
一解云：有法故无，无法故有，何可怪耶？以无教法，随相开有。
答中，初解。有法无者，即作法也。无法有者，谓自然也。以下，释上无法有义，可反上句有法不开。
又解：自然摄衣，界之内外，都非作法，故有势分。作法摄衣，内是作法，外是无法，何得摄衣，故无势分。
次解，谓界体内外同不同故，所以有无。
三：自然摄衣，是作法根本，复是正制，故开势分。作法反前，故无势分。又复开无重开，作法限约，何得有也？
三中。自然是作法根本者，反显作法是自然枝条故。复是正制者，反显作法是后开故。作法中，二释。初反前释，比上二义可知。又下，约开制释。自然是制，故开势分；作法是开，不容再开，恐太缓故。
问：僧、衣二界，同是自然，何故衣中独开势分？
答：衣本随身，复开远摄，犹恐不会，故开掷石所及。自然摄僧，就急制内更开势分，与本不殊，故不开也。
次僧衣中，初科。答文为二。初明衣界虑失宜开。次示僧界恐别故闭。与本不殊者，谓同本统通无分齐故。
若尔，前门行来势分者？
解云：是制非界。恐作法时忽入妨事，制远摄取。必知不入，亦无所苦。远近既乖，故有无异。
释难中。上举十诵齐行来处，即是僧界势分，如何通之？答中。是制，谓恐有乖别，制远集之，而非界体。恐下，示制所以。无所苦者，苦犹患也。远下二句，双结僧衣。
就注解中，文分为五：
初明不失衣下，至仓亦尔来，则十界名也；
二、此僧伽四种下，乃至兰若四肘量来，明十界体别也；
三、伽蓝界者，此非彼下，至库藏界亦如是来，明诸界体别不相摄相；
四、僧伽蓝界者，中人已下，至亦尔来，明十界势分义；
五、比丘置衣在伽蓝下，明人衣两离，结罪相也。
次牒释，分文中。初段界名，但列十者，此明诸界同别之相。兰若空处，无别界义，故所不列。次云十界体者，据有十一种。此段正明体相，而舍界律不出体，故但有十耳。
就初离相，约界有十。
前明蓝中有失不失。言不离衣蓝里一界者，谓外院相成，内无四碍，是使人衣虽异，但不出界，则非犯位，故言一界。界是自然摄衣界，不是僧等余三界也。
初段，明不失中。初牒释。言一界者，一即同也。是自然下，拣滥。恐谓伽蓝，将为作法人、衣、食三界故。
又言失衣多界者。如昔解云：蓝院相缺，树、车界生，故曰若干界。今谓不然，若缺非蓝，事同空野。
次释失衣。古解中，蓝摄相强，故约相缺，以释多义。今下，蹑破。
今言蓝里若干界生，明知院相不坏。而有众多界起者，树、车自然，无由得生。但为染、隔、情三，障碍不会，致有失衣，故曰若干。
今解中，初科。初反古解。但下，申今义。中有三碍，随处护衣，故有多界。若干，即数之通名。
或可作法摄衣，局在有处，不妨蓝院自办护衣。彼此诸碍，通成失相。何以知然？僧祇、五分中：言同界者，僧羯磨作不失衣界，于中得自在往返者是；言异界者，不得自在往返也。乃至屋舍、车乘、道行等例同。准此而明，与四分不异。
次科。初二句明一界。谓同一作法摄衣局有处者，谓有法处，则是衣界。不妨下，明多界。谓别别蓝院，各自办护，即是若干。亦由诸碍不可通护，故云彼此等也。何下，引证。同界即一界，异界即若干界也。乃至下，自然例同。谓屋、舍等一一皆有同界、异界。准下，会异。
余有九界，得失例同，故云亦尔。
次例同中。由列名中未出兰若，故但云余九耳。一一皆有一界、若干，并以三碍有无，释之可见。得失，即衣有失不失也。
上已明其失相，未知约何明失。故次第二，列于界相，就明得离。
第二界体，生起中。云就明得离，谓限内无碍，趣得置衣皆无失故。
云僧伽蓝四种如上者。上来无文解蓝，何因妄指？律为繁文，相同村聚，故通例指，曰如上也。
本宗中，初科。注指伽蓝四相如上，即前盗戒明村、聚相，蓝村不别，故得指同。
二、树相者，量文可知。谓假树为名，大小通得；人等衣界，减非所离也。即此界中，具有四碍。余三可解。就界碍中，树下生树，及车场等，既无别院，异界丛起，故曰若干界。乃至仓库，例此明诸。
二中。初释树界，乃至下，指余八界。初中有二。初牒文释。即下，明四碍。前明若干，止用三碍，故此复约界碍明之。仓库例此者，谓四碍相同。又堂、舍、库、仓据无垣者，则有界碍，如上明也。注中不释舍界，钞云四分无相，谓村外别舍。或准僧祇楼阁梯登外二十五肘，或准库、仓明内为言，随用并得。
十一、阿兰若界者，谓迥然空野，无别树、车，不知分齐。假用弓树，通计量数，七十余步，如上计之。
三中。假弓树者，一弓四肘，一肘尺八，七弓共五丈四寸，六尺为步得八步，余二尺四寸，八树有七间，共得五十八步四尺八寸，加十三步势分，故云七十余也。如上，指前义门。
自余道行、洲上、水、井并例。及上蓝树，十五自然。诸相行护，其量非一，既是行事，广如事钞，故不繁出。临时引用，如织综也。
诸部中。道行出十诵，彼云四十九寻内。洲界出善见，彼云十四肘内。水及井界两出僧祇，并据二十五肘内。及下，通结。诸下，指广。临下，令引说。综，子宋反，线也，谓引用交互，犹如织线使成纹耳。
上虽列体足明得离，未显两界相接，通成护不。所以第三，明彼此不相收摄。
文云此蓝非彼蓝。乃至此树非彼树等例之，故云亦如是也。
第三，释中。此彼不摄，即界义也。初举蓝示相，谓以蓝为头，乃至非彼十一种也。乃至下，例诸界。谓树、车等互举为显，历余十一并同蓝界，共有一百二十一句。更通他部四种，则有二百二十五句，思之。
上虽明相互不相摄，未知自然相外摄衣以不，是故第四，明势分义。
诸部明相，并无势分，唯此四分独开外护。
第四，示所出中，初科。上二句总示诸部，下二句别显本宗。
故十诵云：僧坊聚落，齐墙、壁、堑、栅来，名不离衣。若作羯磨，随意远近。故知无势分也。
次十诵中。初是自然，但齐墙壁，则无势分。若下，次示作法。
僧祇寺门外手把户钩船上晒衣风吹堕水，则明失者，亦无势分。
僧祇，引示中。手把户钩，有可入义。船上晒衣堕水失者，界别故失；今引彼文，证无势分，未详何意。
若尔无者，何故彼律车、树四周二十五步？
答：此是界体。若有势分，一切通给，何故寺外须捉户钩？
释难中，初引难。以彼树、车、水、井等，并二十五肘故。步字写错。答中。初句释通。若下，反质。若是势分，不应有开不开。
五分无文，故知学者不可通用。
五分。无文开许，而彼宗学者滥用，故特点之。
自古相传，中人掷石取其下处，可有一十三步。例诸自然皆通，故云亦尔。
定远近中。中人者，善见云：不健、不羸人，尽力掷至落处，不取转处。
上明行护，次明犯相。
文云比丘置衣在伽蓝中乃至树下宿者，明身出界持犯相状。准此为言，人衣互出，护会义一。分文为四：一、上明离相也。二、明相未出下，教其行护也。三、若不舍下，明违法也。四、明相出下，结提重也。
第五，释中，初科。初牒文示意。人衣互出者，或衣在人出，或衣出人在。离护并同，故云义一。分下，约义分文。
云舍衣者，非谓舍衣全无罪也，若不舍时，则犯堕故。如僧祇中宁无衣犯越，以轻易重也。广相如钞。
释舍衣中。不舍犯堕，为免舍忏，宁可但犯缺衣吉耳。下指钞者，彼云或借尼衣，或借俗被。无者，乃至当后夜疾还门屋下，以手著门孔中等，不然则须舍之。
若手捉衣者，人云同是不犯位故，如淫戒开无淫意也。今解不然，文非下开也。
次释手捉，古解，初科为二。初引古。彼谓舍衣及至势分，乃是急开。若论手捉，自是常持，本非缘开，以同是不犯，故此列之。如淫开无意，以本无犯，列为不犯，义相类也。今下，斥非。此乃广解犯相中文，故云非下开也。
有人解我衣在势分边，故须手捉，此未了也。衣在蓝内，外有势分。若树、车有，则分势分，多少不同，或全不立，如何云衣在势分头也？若衣出蓝外，有诸界，随界立相，自立势分。如衣树下，势分四围，似月之晕，如斯例也。
次解中。初牒斥。衣在下，委破，又二。初约衣在蓝内，势分不定故。若树车有者，谓蓝边有树、车也。则分势分，谓二界各半分也。或全不立，谓两界相逼也。若衣下，次约衣在蓝外，别有诸界。彼既自立势分，亦不得言在势分边也。月晕，即月四旁气也。
今言捉者，两界相接，中分势分一尺五寸，故须手捉。或树下车，情染交隔，必须捉取，不尔不会，故曰手捉。
今解中，初正释，有二：初约两界相近解；或下，次约别界三碍解。
律文错杂，不足伦理。若依义例，须有次第。前至掷石，次手捉衣，后明不得捉故而便舍也。如文从急以至缓也。通明会护，何妨如律。何以知耶？如人衣远隔，动经百里，夜忽忆之，何由往会？但舍更加，故理非犯。且休去，余任通之。
次会释中。初约义次第从缓至急。如文下，次显律文从急至缓。下约会护以通律意，则非错杂也。且下，示略。不复委辨，故云任之。
犯相之中，明相出者，律中华开鸟鸣，此亦春冬不定。如多论云：明相三种，日照阎浮树，即有黑色；若照树叶，即有青色；过树上表，照阎浮空界，即是白色。三色之中，白色为正。
次释明相中，初科。初点律漫。华开则春冬不定，鸟鸣则昏晓不常，皆不可准。次引论定，阎浮树者，俱舍云：此洲南边，有无热恼池，树在池畔，日出先照。故用彼树，以分晓色。
诸部、当律，行护结罪，多约明相用分犯法。今须薄识，故为略引。
次科，叙起中。诸部即僧祇、十诵。然十诵与四分大同。故下但出僧祇校异耳。
如僧祇律约夜分三：食明内宿，初夜成犯；覆罪护夏，皆约明相；离衣持犯，通持在夜，结犯约明。何以知耶？四句分之：一、明去明来，日光未没去，明相出竟来，诸律同犯；二、暗去明来，僧祇不犯，开夜暂会，四分是犯；三、暗去暗来，四、明去暗来，诸部非犯。
次引僧祇，初通示三位：内宿约夜分；罪夏据明相；离衣一戒，持犯两兼。何下，别释离衣。四句中，唯第二异耳。
就四分中，衣、食、夏等，必约明出，人宿等戒，日光没后。准此定时，看西明相，一更已后，方始没灭。诸师行事，合暝即犯，意不同也。与同室宿，必夜分齐。
四分中。初示异。前引僧祇三位差别。今此四分一向约明，文略覆罪，故云夏等。二同宿戒，并据初夜。准下，定夜分。诸师下，斥非。合暝即昏黄时，未入夜分，乖彼制限。今须据夜，故云意不同等。
僧祇初夜明内宿者，亦是其理，谓夜与宿，贪附情多。约同四分，一夜与宿，明相暂离，名为不犯。此约情过则深，有犯事同僧祇。律据通缘，且依明相。余且略之。
三中。但明内宿，彼此不同。初示僧祇，出彼制意。约下，次校四分。初明情过，则宜同僧祇。明相暂离，谓天欲明时，出外避之，则不违制。律下，示律缓急。食非别属，故云通缘。
四、明所离结罪相者。律下注中除三，余者吉罗。今解：如百一供具，有持可离，故结小罪。余说净者，既指别主，何有离罪？如五分中：应受持三衣、衬身衣、被衣、雨浴、覆疮、蚊厨、敷行、障虱、单敷，护髀、踝、头，拭身、手、面巾及诸囊，若似衣，皆受持之。余畜广相，亦如钞说。
犯相中。初牒注。今下，正释。古谓百一、诸长，离皆犯吉。此但直伸正解，以显古非。如下，引证。所列诸衣，皆是百一。下指如钞，见二衣中。
除僧羯磨。
文中第六除僧羯磨者，明得法离也。
时，比丘得干痟病，粪扫僧伽梨极重，有因缘事人间游行，不堪持行，以事白佛。佛令三乞已，白二离。
注列病缘，后明乞法，总有五意。
一、解开缘。如文得痟病人间游。多论云：所以尔者？四意：一、有缘众生应受化故；二、宜游病损故；三、求行道处故；四、降伏信悟故。是舍利弗病故，何者？亦四义：一、先世恼人故；二、智深思法故；三、勤业不卧故；四、此后边身先业已尽。若以神力转三千界，大悲心中请圣制故。
第六，释注五意，初意又二。初牒文。次引释。初释游行。初四利他。初即可化，四是难化，故须降伏令生信悟；二、三皆自利。病损，即减损也。是下，次释得病。缘因身子，故须显意。初后约往业，中二据现修。彼论问曰：舍利弗神通如意，能以三千世界手中回转，何以言僧伽黎重耶？大悲下，即彼答辞，为未来老病而作发起，故云大悲。
二、法成否相者。要须人病衣重者成，余人病互有，一向不成。所言老者，多论七十已上，名为老者。有前四益，乃至三宝求觅，亦得。
二中，初示成否。人病衣重，二缘具者，方堪与法。所下，释老相。论中正作七十，有本作三十者，误也。四益同前游行。乃下，示别缘。此开营事，不必老病也。
问：年少有病，为开离否？
答：老、病两缘，自不相涉。
有云：病而不老，此犹可开；老而不病，义必不许。今意不然，老据力衰，不必在病。
三、离多少相。此中唯是大衣。五分云：留一并离，非羯磨故，皆犯离罪。得留中衣，上下不得留。有贼难处，随留好者。十诵、多论，留一义同。
三中。此中大衣，即是本律，如注缘起。五分，初示数。并离皆犯者，彼云尽离三衣。非羯磨者，以非所开而妄加法，即是事非，法不成故。得下，定体。上即大衣，为入聚生善；下即五条，谓不许单著。故二不得留。有下，明难则无所拘，下指二文，同故不引。
四、约日多少。十诵夏分不开，五分听前安居九月，后安居八月。见论云：随病未差，若差即还，遇难不失。不作还意，失衣。多云：若得羯磨已，病重不行，后行，即先羯磨。若化未尽，衣药营求，三宝未办，而月已尽，以事难故，缘讫无罪。若死，此衣得与看病人。
四中，十诵、五分，同明不开时节。前安居人除三月，后安居人除四月。义准中安居随满即开，除则不定。次引见论，明开中病差未差。遇难不失者，彼云：路险不得还，恒作还意，虽差不失。后引多论，明余杂相，有三。初明后用前法，不须再乞。若化下，次明事难不犯。化未尽者，往彼教化，或是人多，或约处远，故有未尽。而月尽者，九月八月满也。缘讫，谓取事办，出于月外，以事缘故，亦开夏限也。若死下，明亡过所属。随在外死，有看病者，索往赏之。
五、得重加否。多论云：本衣若施三宝，更求得衣，不问轻重，应加羯磨，乃至九月亦如是。
五中。本衣，即先得法离者。后衣不问轻重者，以缘开衣重，开已不简故。
尼萨耆波逸提。
七八二句，舍、罪两相也。
七八二句，尼萨耆是舍，波逸提即罪。
除三衣已，若离余衣，吉罗。尼同僧犯。
注解，云余衣结轻，如上所解。
释注，犯中。余衣如上，即前释注第四科也。注云尼同，复加祇支、覆肩，五衣俱堕。
不犯者：僧作羯磨；明相未出，若手捉衣，若舍衣，若至掷石所及处。若夺想，若水陆道断急难，若贼，恶兽，强者所执，或命、梵难若不舍衣及不至掷石及处，不犯也。
不犯之中，通明不犯有七。一、别人作法离，或对首及心念。二、对僧作法离，有二：初有缘乞法，如上所明；二共作迦絺那法离。三者，对处作法离，即不失衣界，广如羯磨疏、钞中。四、兰若恐怖离。五、王路隔塞命梵等缘，如下开说。六、迦提赏劳离。七、如五分僧塔胜缘也。
次释不犯，七离中，初文。言通明者，统括诸缘，不专此故。第一，即注中若舍衣也。二、对僧有二，乞法即注僧作羯磨，迦絺即前开缘。三、对处离者，即结摄衣界也。未结之前，但依蓝院；加结已后，通蓝内外，彼此无失故也。今此不明，故指如别，疏在结界，钞见二衣。第四、第七，并出当篇第二十九戒，如后委释。第五如注。第六，出安居法。
就此七离有法无法者。前三得法离。后三无法离。中间兰若，六夜送村中，无法离；恐失遥舍者，是有法离。
料简中，初文。前三有法，须辨不同：别人作法，乃是舍衣失法，非是开离；迦絺自为受衣，对处自缘结界；唯乞法者，是作法许离耳。又七离名同，自有三别：第一即舍为离，第三以不失为离，余五并约异处不失乃是开离。学者细详，无宜一混。
得罪有无者，第二、四、五、六、七，一向无罪，以有缘故。第五隔塞，或忘断故，失否如文中解。
次科，五种无罪。若辨失法，余四定不失，第五通失否。指如文中，即见下科。忘断，准钞合作望字，谓想失也。第一有罪，失法可知。第三对处，或容三碍。离失得罪，应分三等：上五一向无，第一一向有，第三有无不定。
僧作羯磨者，此得法离，开前无法也。明相未出下至掷石及处，反解上开也。若夺想者，衣实现在，忘起夺想，经宿失受，约心无罪。决心谓失，即是舍心；无情过故，不犯舍也。若水陆道断者，乃至强执，并隔碍也。或命梵难下，此情染碍故不会，非是慢情故令隔绝。
牒释中。初科五段。初释羯磨。开前无法，即上犯位。二、释奔护。反解上开，即前注中已列三缘，开通覆示，故云反解。三、释夺想。失法无罪，亦同隔塞望断之义。忘合作妄，谓虚想也。四五二段，即约三碍，配之可见。
问：此诸障碍，同在开中，失与犯者，若为处断？
答：此相极多。今以情通行相急缓。若恒谨摄，无思离犯，忽遇难缘人衣乃异，无心舍离但为事壅，据此论心则不名犯。若情慢惰，诸缘舍受，随衣所离有舍有犯。如上母论说净无限之科。
问中。失与犯者，失谓失法，犯即犯罪。答中。初通示。若下，别释。初约行急通开。壅，即碍也。若情下，次约行缓还制。文中二舍字，即是失也。如下，引类。母论不行说净，不开十日。
问：如戒开缘，何分勤惰？
答：诸戒相开，并为奉者。必有惰学，随犯根本，非是通开。
转难中。文中不说，何意强分？答中，因兹通决一切开文，非唯此也。
问：长衣开忘，此离开不？
答：亦如两望。必勤奉持，忘非可学，夜忽忆得，取会无缘，明即求取，非舍非犯。若作失舍，则心隔境异，故失非犯，犯随情教，本忘非违。
次问中。欲以长忘例开离衣，故申此问。答中，亦两望者，准前勤、惰也。此复有二。初明缘碍。心不断故，非失非犯。若下，次明想失。即前望断，失法非犯。准知惰者，亦失亦犯。
但衣、食两戒，疏者偏怀，末代相持，唯斯二矣。自余诸戒，多或离之。衣食之间，无日不奉，奉者如法，盖不足言。莫怪多及。意所未尽，如所撰事钞及羯磨疏中，衣、食二缘，广有诚教。自余约略，仅知而已。
结诰中。二，初明须广之意。衣食戒者，提下诸篇多由衣食，一则贪情因发，二乃日别常行。凡此等戒，委曲辨之，故云偏怀，言最留意也。相持，谓随事摄护，即前所谓遗法所重，唯相及行是也。自余诸戒，即非衣食制者。多或离之，言其过境非数见故。奉者如法不足言者，反明少能如法，故须言也。莫下，二、显略。事钞离、长、别众等戒，并下卷二衣、四药、赴请等，疏即衣、食二界，并衣药受净等，文皆繁广。已听者可知，未听则自检。仅，才也。
三、月望衣过限戒。
第三，月望衣戒。
第三，名见制意。
制意者。凡为资身，随时受服。虽有故者，不堪著用，但止受持，故圣开畜，拟换故者，少而不足，为待满故，重开一月，足即成衣。既同衣足，理宜受替，乃畜过限，违反圣教，坏少欲法，所以制也。
制意中。初二句，通叙衣资。随时，谓寒暑也。虽下，别明今戒，又二：初叙开意；既下，次明制意。
五缘成：一、本有故烂三衣，若新好者，畜犯前戒；二、听畜余财，拟替故者；三、同财已足，故不割截；四、无因缘；五、过限犯。
具缘中。初缘。此戒本由衣坏替换，故开一月。衣若新好，则非所开。又三衣中，随有一坏则开，不必俱坏。第三，同财，谓体、色同者。言已足者，准下三位。此据初、二两位。若第三位，无问同不同、足不足，皆犯也。余并如下。
佛在舍卫国。但三衣比丘有僧伽梨故烂，十日中间便不能办，听蓄长衣，为满足故。六群比丘取同衣不足者，浣染点净，寄人游行。比丘举过，佛诃制戒。
就缘起中。本是但三衣人，为衣破故，纵得衣财，十日之内不足不成，所以齐月来畜，为满足故。六群闻之，因遂起过，取同衣不足者。如十诵云以色不同，体不相似，故犯。今制但令得作，何待色、体俱同也？
释戒缘中。初叙本开。但三衣人不畜余长，故特开之。畜长比丘，此教不被，则无有犯。如下，引释同衣。彼云若得青衣，后得黄、赤衣，是色不同，又初得麻，乃至后得钦婆罗、劫贝，即体不相似，皆犯。今下，准上十诵以决戒缘。
问：前具缘中须同财足者？
答：前据初二两位，故取同足。此戒缘中，六群起过，正据后位，而云同衣，故须引决，明知不简也。
若比丘，衣已竟。
戒本九句。
一、犯人。
二、三衣同体足竟。若三衣俱坏，则三种别望。二月虽满，即须作受。下一不满，更待满故。
戒本，第二句。三种别望，谓各开一月。二月满者，谓上二衣月满即作，余一可待。不作过月，例皆染犯。
迦絺那衣已出。
三、迦絺那出者，开缘谢也。其人虽不受开，而是开故，不犯。
第三，云其人不受开者，由是但三衣人，不受五利故。
若比丘得非时衣。
四、非时衣者。注解约时，谓于时外，故曰非时。以时内通开，无论替故，今非时中，故限一月。
四中。注约时者，一月、五月也。时外曰非时，无衣十一月，有衣七月也。以下，明简时所以。
欲须便受，受已疾成。若足者，善。
欲须便受下，显成衣相也。言疾成者，以初日得衣未足，十日得足，当日须成。不尔，明出便犯。故云疾也。约分三位。上解初位，此是通开，如注解者是也。
第五中。初总示。言下，别释。恐过十日，故令疾成。约下，示位。此即初位，余二位见次科。此通开者，谓同长衣常开耳。
若不足者，得蓄一月，为满足故。若过蓄者，尼萨耆波逸提。
若不足者得畜一月，此第二位中，从十一日至二十九日来，得同相合，当日即作。不同，更开明日望。此则约日持犯，故又疾成，如注解二十九日亦尔者是也。第三位者，至三十日，无论得否，俱同说持。明日已去，更不开也。
第六中。以不足故，更开二十日，共为一月。初释第二位，总十九日。得同相合，即同衣足也。当日即作，不作，明日犯。不同，谓得不同衣。更开明日望，即后位三十日也。约日持犯，初位犹通十日内成，从十一日去，止限一日，故又疾也。或恐不成，则令粗行急竟，加受法已，更复细刺。第三位者，唯开一日。得否者，得则加持，不得则说净。不尔，明日齐犯。
若尔，但三衣人，亦有畜长耶？
答：此既上行，必无容慢，纵有说净，不同常开，义亦无妨。学者更详。
此戒如前长衣相似，为但衣故，所以立之。余文可解。
显同异中。上二句示同，谓犯相与前无别。下二句显别，此被但三衣，前开畜长者。余可解者，即若过下三句，注文辨相，皆易晓故。
四、取非亲尼衣戒。
第四，取尼衣戒。
制有三过。凡为下敬上，仰奉情殷，有财思舍，计无匮惜；大僧以非亲故，不量便受，令他财物匮竭，致有贫苦之恼。二者，男女形别，理无参染；今财物既交，恩情偏亲，因交致染，容坏梵行，临危事险，可惧之甚。三、迹涉世讥，招致诽谤，清白难分，无由自拔。具斯诸过，故所以制。
第四，制意，有三：初是喜为，二即防染，三为遮讥。又初是损他，二即损自，三即自他两损。初中，殷即是重。匮惜，匮犹藏也。匮竭，匮即乏也。具下二句，总结。
五缘成犯：
一、是比丘尼。五分云：取下二众，但吉罗故。斯约位分。若取染污，同尼无别，故多论中浣衣、擘毛，一同犯堕。
二、非亲里。十诵以亲里故量取。五分虽亲，取亦犯吉。
三、应量衣。四分如缘起说。僧祇：取钵、小物者不犯。何故衣重者？以衣多喜与故重，钵唯有一，稀故犯轻。
四、虚心送与。乞得非犯。
五、领受便犯。十诵、多论：十僧取尼一衣同堕。十尼持一衣与一僧，得十堕。余如钞。
具缘中。初引五分，简下二众，则同今宗。斯下，义决。初句点上文。若下，示别判。准多论，浣、擘同犯，足为明例。
二中。十诵亲里量取，谓必筹量有无，义无妄取，故非犯也。五分虽亲亦吉，终是招讥，意在俱绝。
三中。四分缘起，即贵价法衣。僧祇钵及小物，谓不犯提。小物，谓非应量者。何下，征示衣钵重轻之意。
四、虚心，谓竭诚专意，非谓心不实也。
五中。十僧取一同堕，以情同故。十尼与一十堕，所对别故。下指如钞，随相甚广。
佛在罗阅祇。莲花色尼持食往山，与诸上座。彼有比丘著弊故纳，尼脱所著贵价换之，后著弊衣。为佛怪问，诃彼比丘，因制此戒。
就缘起中，明华色因缘，律中母女同夫。多云：远劫以花覆食施辟支故，愿常端正为人敬重，又得沙门功德。由不净愿，今得同夫。愿得功德，故今漏尽。
戒缘中。初引本律，明人道缘。律云，父母初嫁与郁禅国人，后产一女。其夫与母私通，华色闻之，自责言云何母女同夫，遂至波罗奈城，嫁一长者。后长者往郁禅国，乃以百两金娶得一女，还波罗奈国，即华色之女。华色问其由，知是己女，又复自责，遂即舍去。至罗阅城，见佛闻法得果，遂求出家。次引多论，示往昔缘。发愿有二：一愿端正；二愿得沙门功德，即四沙门果。由下，感报亦二，因果不差故。
若比丘，从非亲里比丘尼取衣，除贸易，尼萨耆波逸提。
戒本六句。
一、犯人。
二、非亲里。注中父母七世者，如见论中，己身已上四世至高祖，傍及从四姊妹等，下及儿孙；若据母亲，亦类说也。若非亲下，明筹度可否相也。
戒本中，第二句。初释亲中，先示父亲。己身为一世，上取四世，一父、二祢祖、三曾祖、四高祖，下取儿、孙二世，共为七世。傍及从四，即兄、弟、姊、妹。从字去呼。七世竖论，从四横说，故云傍也。以上七世，一一世中，皆有此四。母亲类说，竖七横四，并同父也。
三、取衣者，是戒犯境也。注解中，不应如是者，女人形鄙，假饰通道，若著弊衣为人说法，如以秽器盛美食也。
第三中。初点文，前是人境，此即物境。释注中，通道，通犹弘也。此显注中佛呵之意。
四、除贸易者，多论云有二益：一、尼得所宜衣，无有驰求因缘，修道安乐故；二、既听贸易，离彼驰乱故。
四中。贸即交贸。论出开意：一为修道，二即离过。注中，初引缘起，次明佛开。非衣，如上解。
五、制舍。六、结罪。注中尼取僧衣但吉者，僧是上尊，与希故轻。
若尔，下九十中僧与尼衣，义亦非数，何以结堕？
答：彼由讥过，不可故制。
六中。初释尼轻。若尔下，引后例难。答中取据希数，则僧数尼希，与约招讥，则僧多尼少，所以异也。
五、使非亲尼浣故衣戒。
第五，使尼浣故衣戒。
所以制者。上尊使下，事顺而数，下情敬上，多不筹量有庸无庸，致恼废业，损处非轻。喜生染习，招世讥过。如前故制。约相浣、染、打，三戒合制，因使尼同一衣生，故不别制。
第五，制意，有二。初叙过，有三。一、损恼过：初明僧使尼事数，次则尼敬僧无简。庸犹能也。有庸者，则能离过。无庸则使不知时，故令致恼。生染，即第二过。招讥则第三过。同上取衣三意，故指如前。约下，次明离合。约事须离，据衣故合。
五缘成犯：一、是尼；二、非亲里；三、是故衣；四、自使，若使人，如钞广引僧祇四句等；五、浣染打竟，犯。
具缘，初科。第四指钞四句者：一、自与，使人受；二、使人与，自受；三、自与，自受；四、使与，使受。皆犯提罪。
问：衣钵俱过，钵何不制？
答：浣染多闲，数故制之，钵非故不结也。
释疑中。过字去呼。答中。闲谓尼多闲习。钵无此义，又复事有重轻，所以两别。
佛在舍卫国。迦留陀夷及偷兰难陀尼，貌各端正，俱有系意，坐失不净，污安陀会，令尼浣之。比丘以过白佛，因诃而制。
就戒缘中，不净失污，故令浣之。
释戒缘中，出其过状，以彰须制。
若比丘，令非亲里比丘尼浣故衣，若染若打者，尼萨耆波逸提。
戒本六句：一、人；二、非亲；三、浣故衣，戒之境也；四、染打，正明业相，并如上解。注解中，三随语作犯，三不随但吉者，唯有口业，身不作故，壅住方便也。
戒本。四中，释文指上，即上具缘。释注中，随语犯三者，此据并使具犯为言。或前后使，则前重后轻，或不并使，则随结不定。不随吉者，此复有二：如并使作三，彼作一二，使二作一，使一不作，但依作犯提，不作则吉；又如使浣为染，使染为打等，心境不称，亦应得轻。有口业者，使他方便也。
六、从非亲俗人乞衣戒。
第六，从非亲俗人乞衣戒。
凡出世之士，须遵少欲为怀。今三衣具足，堪得资身长道便止。方广乞求，增长贪结，恼乱施主，招过非轻。故多论云：制不听乞，四种益：一、令增上佛法故；二、为止诤讼故；三、为灭前人不善心故；四、为令众生于正法中生信乐故。
第六，制意中。初叙过。长贪损己，恼乱损他。故下，引示，四意：初、以佛法尚少欲故；二、为俗舍有上下故；三、从彼乞求，必生轻慢故；四、由心轻慢，不信正法故。此下二意，即见戒缘。今制此戒，翻过成益。
六缘成犯：一、三衣具足；二、无因缘；三、非亲居士。
具缘，前三中。二、无缘者，谓无夺、失等缘。三中，多论：从亲里乞好衣，若贫匮，若少与索多，一切吉罗。
四、为己乞应量衣。十诵中：作寒暑相，方便说法，得亦是犯。
四中。应量者，僧祇乞得四肘已上者犯。准，已下应轻。寒暑相，寒现单薄，暑现厚重。
准此为言，今行道者，实无道可行，止存世福！口虽读经说法，身虽在座敛容，心路规度，常拟散席与我何物。如斯取者，同律邪命，何得不犯？故制正命。
斥非中，初科，又三。初标举。言行道而无道者，谓有名无实也。无道可行者，不省自心故。止存世福，但事外仪。口下，二、释成。初二句示存福，次三句明无道。如下，结过。
今世讲师，至此常不敢语。以亲行故，羞不语他。何以不行而隐不道？何妨有人行之？则此戒或末法一人持也。慎之哉！慎之哉！
次科。初明覆隐所以。亲行，谓自犯也。羞不语者，说行相反故。此指当时，犹能知愧，而今无耻，身犯口说，何足议也！何下，正斥。古本作可以。己虽不行，讲须明示，令他行之。则末法或有一人，不可期也。此言激励之切，末学听寻，当如何耶？下诫讲者，不可隐教。再言慎之，诫之极也。
十诵中：但不作相，乞诸小小补衣物一条，及拭手面巾，不犯。若作念言但乞小者，容施全者，得，亦是犯。先无心者不犯，可非心邪？
三中。十诵不作相乞，即非邪心，故得不犯。若作念下，即是邪心，故得皆犯。
五、彼与；六、领受，便犯。
佛在舍卫国。时，跋难陀为人说法，从索所著衣。俯仰与已，单衣入城，便云：祇桓中被贼。诸俗讥嫌。比丘举过，佛便制戒。
就缘起中。因说法取衣，致为过非。今诸难免，亦易检校。但是一贪，既共俱生，可共灭耶？
戒缘中。注中俯仰与者，事不得已故。单衣入城，人问其故，云被贼者，即刺跋难陀也。假法为由，公索他物，不殊白盗，宜与斯名。疏中蹑意，以申诫劝。难免即指著世之流，易检则勉有道之士。但一贪者，指出病根，令自明识。无始贪习，既与俱生，宜须抑制，如何反纵，与之同死耶？
若比丘，从非亲里居士若居士妇乞衣，除余时，尼萨耆波逸提。
就戒本中，六句：一、犯人；二、非亲俗士女；三、乞衣；四、开缘；余可解。
戒本，分句中。第三句下，注指如上，即非亲义。
余时者，若夺衣、失衣、烧衣、漂衣，是谓余时。
余时者，重解前开。
言夺衣者，注解其相，甚明了也。见论云：行路见贼，持衣钵与年少令走，因被贼剥。得白衣、五大色、不截及外道衣，得著无犯。十诵：若夺，著僧衣，后还本处。空无人者，近处有僧著之，若先寺还有人住，应取，还著本处。据此属处已定，无有转改，非作僧法，无由辄出。
二、失衣者。僧祇十种失衣：王、贼夺，女人欲心夺，父母令罢道夺，故夺有四。失有三：一、自藏后忘，二、藏衣腐坏，三、久朽故。风、火、水三。故有十也。如五分衣坏，开乞。
言烧衣者，家火、野火、鬼火、天火，十诵：日炙坏者，亦名烧衣。
漂衣者，风之与水也。
次释开缘，列释有四。
夺衣中，初指注释。注中，初制裸形。若有下，次教方便。初取己物。次借别人物。后借僧物又二。初明开取。可分物是十方现前，卧具即常住常住。若得下，明还僧法。次引文示，有二。初引善见，明遇贼法。次引十诵，明还僧物法。由是常住常住，不可移易，如文可见。
二、释失中。僧祇十失：夺中分四，开王、贼为二；失中三；风水及火，即漂、烧二缘。与今四分夺等四缘，离合异耳。五分衣坏，即同僧祇三失后二也。
烧、漂，可解。注云缘同上者，即取衣借衣等，并同夺衣中。
律但明夺，余者类解。
结显中，对注可见。
七、过分取衣戒。
第七，过分取衣戒。
所以制不许过者。出家比丘，遇四因缘，夺失三衣，无由进业。笃信闻之，竭贫而施，宜应称施而受，彰己内有廉节之心，外则不恼施主，理数明然。今三衣已足，过分而取，长贪坏信，殊所不应，故所以制。所以不定其犯，犯在时缘，但云过分，自束其犯。
第七，制意有二。初制戒意，又三：初叙夺失阙衣；笃信下，明理当减受；今下，显过受之过。长贪坏信，即失二利。殊，甚也。所以下，次结犯意。文不定言几衣成犯。在时缘者，夺失多少不可定故。云过分者，即文中若过者，失一受一，乃至失三受三，皆为过也。
六缘成犯：一、比丘失夺三衣；二、非亲居士；三、为失夺故施；若非，随受不犯；四、知为失夺故受。
五、过知足，谓失一受一之类，是过限也。
具缘，五中。由失一衣，即不得受，所以受一即为过分。
若尔，三衣云何可具耶？
答：但不为夺施，别求皆得也。
问：衣制过限，钵不同者？
答：衣则三一不定，故失喜过受。钵唯有一，失一受二者希。纵有，轻也。
问答，易解。
六、领受便犯。
佛在舍卫国。多比丘遇贼失衣，来到祇桓。有信闻之，多送衣与，比丘言：止，便为供养已。有三衣故，不须也。六群令取，持以与我。遂更受之。比丘举过，佛因制戒。
就戒缘中。六群令取者，自既已足，因夺得多，更行人事以乖施意也。
释戒缘中。注明比丘三衣自足，为六群受，故云行人事也。
若比丘，失衣、夺衣、烧衣、漂衣。
若失一衣，不应取。若失二衣，余一衣二重、三重、四重者，应摘作僧伽梨，若郁多罗僧，若安陀会。
戒本八句。
一、犯人。
二、失夺等四。注中若失一衣不应取者，善见云都失三衣，但取上下，余一外求，以失衣处施主厚心，不可全取故也。注中止令摘解相兼作衣，都不可者，方听取耳。
若非亲里居士、居士妇，自恣请多与衣，是比丘当知足受衣。若过者，尼萨耆波逸提。
三、非亲；四、俗士女。
五、自恣者。明非为夺故施，故云自恣也。就注解中，进否相显。
戒本，第五句中，初科。若据此戒，为夺施犯，而言自恣者。今详文意，欲明非为夺施，尚当知足，况为夺而施耶？学者更详。
是比丘当知足者，谓失三受二也。注明道俗知足，释成两相：在家知足，不可自量，随彼所施；出家知足，止约三衣，佛已正制失二受一是也。
次科。初释文，次释注。在家行施，即是知足，不可自量，出于他故。此举在家，对显出家知足异耳。戒文知足，正约出家。
若过是业。余文相可知。
前戒开彼此为乞。此自受衣，为他故犯，由情谄故。若直为他，无情好者，未必取衣。
对简中。前开己为他乞，此戒不开，故特示之。由情谄者，知不得过，代为他受，显是有情好故。
八、劝居士增衣价戒。
第八，劝居士增衣价戒。
笃信居士，标心舍施，价限已定，无思增续。理宜随施而受，不亏道法。今乃嫌少劝增，过分更受，长己贪求，坏彼信敬。过中之甚，故制。
第八，制意中。初叙合宜，今下，次显过相。
论犯六缘：一、非亲居士虚心辨价；二、情有期限；三、知有期限；四、嫌少劝增；五、彼为增价缕；六、领受，犯。
问：衣中劝增，钵无增者？
答：衣资身义宽，喜增故制；钵资食狭，希故不制。
若尔，乞钵之罪，不应同衣？
答：钵无多用，全乞恼深故制。此劝增中，非全一钵，纵犯但轻。
犯缘中。问答转难，对钵辨异。文皆可见。
佛在舍卫国。居士夫妇共议云：跋难陀是我知旧，持是衣价，买衣与之。乞食比丘闻已告知。后往彼家，劝令当须广大新好坚致。俗人讥嫌，比丘举过。佛便制戒。
就戒缘中。从初至坚致来，过起之由。俗人讥下，不应之相。
戒缘中。致字音稚，密也。
若比丘，居士、居士妇为比丘办衣价具如是衣价，与某甲比丘，是比丘先不受自恣请，到居士家，作如是说善哉，居士！为我买如是衣与我，为好故，若得衣者，尼萨耆波逸提。
戒本七句。
一、人。
二、俗人非亲。文中不明亲疏，开缘不犯，故知简亲也。
戒本，二中。不明亲疏者，不同前戒标非亲故。准下开缘，决知文略。
三、为办衣价。注中列诸金宝，是本方所有。此土但钱帛耳，余则稀也。
三中。注列众宝，生像即金银异名。十衣如前释。本方，即指西竺。此土非无，但多用钱帛，故曰余稀也。
四、是比丘下，增价相也。
注中听索不如者，谓少欲、省功故也。若多功、劳俗，亦犯。如僧祇有与细者，云我是练若头陀林中住，须不如者，粗亦同犯。
四中，释注，前段。初牒释。多功亦犯，虽索不如，反有所费故。如下，引证。此证费功。钞云以自述德，故犯。
注中求有二种者，戒本虽无求字，而有求义故。文列十六之一，谓增价也。如是广长，谓增线也。今人亦有犯者，谓他俗人许与绢匹，令买好者，即同此戒。十诵有三，色、量、价增，皆犯堕也。
后段中，初科为三。初牒释。有求义者，文云与我为好，即是求也。文下，初释增价。注云一钱，即古大铜钱，一当十六。十六之一，即一小钱，亦为增价。如下，次释增衣。今下，决时事。同此戒者，即增价也。十下，示同异。本宗但无增色，文中二增，即是价、量。
此戒犯相，要在本绢于上劝增。若令买布，属前乞戒。
次科。以劝增论犯，局在本物。若易物体，即非增故。
问：劝增戒中，一缕即犯。乞衣戒中，一条方犯，与此不同？
答：乞本施主无心，乞时任其多少，恼义是微，故约一条方犯。劝增之中，虚心限约已定，不荷嫌少索多，贪恼之情最重，故使不问多少，同犯罪也。
问中。与前乞衣少多异故。言一条者，谓袈娑一相许也。答中，分示二戒情过不同，故制限两别。
诸余可解耳。
结略中，即若得衣下三句。
九、劝二家增衣价戒。
第九，劝二居士增衣价戒。
制意、犯缘同前，但合二家共作一衣为异耳。
第九，通释中，初科。犯缘同者，唯加第一云二非亲居士耳。
问：劝二居士共作一衣，价本不增，为有犯否？
答：如文云增，不增非犯。
二中，初问。但劝二家合而不增，亦应犯劝。答中。犯必约增，不增非犯。文云为好，即是增故。
问：劝二作一，有增不增，在何戒摄？
答：后戒所摄，虽不增非犯，增者合作故。
次问。或一家不增，两戒何收？答中，既涉二家，故非前戒。
问：但制合二，不云三者？答：举例可知。
三问答中。但举二家，三四皆尔，但无缘起，故所不明。
问：三家各欲作布，今令合䌷，可非损耶？何戒所摄？
答：合三作䌷，异于本体，前戒所摄。
四问。合布为䌷，亦是增价，须定所属。答中，易体非增，义同前释。
僧祇中，为僧、众多、若一人，合作，同犯堕罪。如上僧犯。
三中。僧别三位，劝增齐犯，以长贪恼主，义无异故。下指如上，即前义门。
佛在舍卫国。有二居士夫妇共议，欲与跋难陀买衣。乞食比丘闻已具告。彼到二家，语令共作。居士讥嫌，比丘举过。佛因诃制戒。
若比丘，二居士、居士妇与比丘办衣价买如是衣与某甲比丘，是比丘先不受自恣请，到二居士家，作如是言善哉，居士！办如是衣价与我，共作一衣，为好故，若得衣者，尼萨耆波逸提。
戒本七句，如前无异。
十、过限急索衣戒。
第十，过限索衣价戒。
然宝璧精华，世情所重，长贪妨道，生患处深，特非出道之所宜畜。然施主奉施，以为衣价，恐犯畜宝，无宜自受，故付俗掌，令知净物。寻索忽切，情无容豫，迭相催促，逼恼前人。故作制限，三语六默，必过索得，是轻禁网，过重障深，宁容不制？
第十，制意中四。初叙世宝生患。然下，次明净施俗人。由是实净，物过主边，故与此戒。寻下，三、明因索恼他。忽谓急速。豫犹缓也。故下，四、明过限制犯。三语六默，如下自明。
五缘成犯：一、施主送金银钱宝；二、为贸衣用；三、不受付人，拟知净物；四、过法分齐；五、得入手，犯。
犯缘中。初、二两缘，属前施主，下三并属犯人。过法分齐，即上语默也。
问：衣价制过其限，钵价何为不制？
答：钵一便足，更无多用，故无过索之咎。若全无钵，极至百千无罪，有故更索，即落乞钵犯收，故所不制。
问答中。初对衣显异。若下，约有无简别。无则多索无过，有则非此所收。
佛在舍卫。罗阅城大臣与跋难陀亲厚往来，遣送衣价。彼将衣价付净主已，因事急索，致令被罚。诸俗讥嫌，比丘举过。佛因制戒。
就戒缘中。初明大臣所厚。后明因索致罚，起过之缘，诸俗讥下，明诃制也。僧祇、多论云：跋难陀俗时知射法、兵法。瓶沙王二大臣遣五百人从学得通，多持财宝来报其恩。以宝付优婆塞，家贫借用，诣官言之，索时牵挽，俗人共责。
戒缘中。初点注。大臣所厚，厚犹重也。因索致罚者，律明净主为官罚五百钱故。僧下，次引缘。射法即善弓矢，兵法即知军旅斗战之事。从学得通，通犹解也。
问：忽切索衣，为损王臣，为损净主？
答：本虽王臣，后在净主，切恼故制，唯在后人。
问答中，切恼遭罚，皆是净主，故损后人。
此戒应在畜宝戒后，以制净主故。结集者不次，或传受者失旨，故在前列。
三中。由畜宝中始听说净，因听说净，遂有过索。结集不次，乃指部主之差。传受失旨，即责翻译之过。
若比丘，若王，若大臣，若婆罗门，若居士、居士妇，遣使为比丘送衣价持如是衣价与某甲比丘；彼使至比丘所，语比丘言：大德！今为汝故，送是衣价，受取。是比丘语彼使如是言：我不应受此衣价。我若须衣，合时清净当受。彼使语比丘言：大德！有执事人否？比丘应语言：有。若僧伽蓝民，若优婆塞，此是比丘执事人，常为诸比丘执事。时彼使往执事人所，与衣价已，还到比丘所，如是言：大德所示某甲执事人，我已与衣价。大德知时，往彼当得衣。须衣比丘当往执事人所，若二返、三返，为作忆念，应语言：我须衣。若二返、三返，为作忆念，得衣者善。若不得衣，四返、五返、六返，在前默然立。若四返、五返、六返，在前默然住，得衣者善。若不得衣，过是求得衣者，尼萨耆波逸提。
若不得衣，从所得衣价处，若自往，若遣使往，语言：汝先遣使持衣价与某甲比丘，是比丘竟不得衣。汝还取，莫使失。此是时。
戒本六句：一、犯人；二、若王以下，明宝主缘由；三、若过索成业结犯；四、舍；五、结罪；六、不得进不相。
就第二，立法相中，文有八句：
初有五位，但是财主遣使持宝将与比丘；
二、彼使至比丘所下，明使人受宝付彼之相；
三、是比丘语彼使下，明惧犯畜宝，不即受相；
四、彼使语比丘下，明使亦知比丘非受宝者，问执事人；
五、比丘应语言下，明示执事人所在；
六、时彼使往下，明与宝物付净主相；
七、还到比丘所下，既付宝竟，还返告知，世之信使，可复如此；
八、须衣比丘下，明立法度，索之往返。
戒本，释第二中，初科。五位，即王臣等五位人。执事者，即掌宝者。文云若僧伽蓝民，即守园人。优婆塞即在家俗士。世之信使等者，言能往复，为使当然。
就索法度中。初明语索三反相；二、若不得衣，四反五反下，默然相。
僧祇云：一反语索，净主一月来，即一月来，乃至三月，不得过。如是十日，四三二一日，乃至须臾，不得过三。若一反默索，例上可知。
索法中。僧祇，彼具云：若比丘至檀越所索衣时，语言长寿！与我衣直，若彼答言尊者更一月来，比丘满一月来，往复索。若彼言尊者更一月来，比丘满一月复往索。过三月不与，不得复索。若言半月来十日乃至须臾，但使过三，不得复索。默索例上日月，但不语耳。
善见云：默然者，口不语，唤坐不坐，与食不受，说法、咒愿一切不得。若言：何因至此？答言：居士自知。
善见示默，与注大同。
纯语往索，齐六不犯；纯默往索，十二反；语参默故，则九反。律文四反五反者，承前语势接次四五。若行事时，始心一二，故成六默。
三、分齐中。初示三位。但一番语当二番默。律下，点戒文。以戒本中正约三语六默相参明犯。前二三反，即为语索。后四五六反，即借前一二三数，接下四五六以为六默，故云承前语等。若行事等者，译文虽省，至用默索，即从一至六。据义合云若一反乃至若六反，在前默然立，文相方显耳。
诸有畜受相，如宝戒说。
三、指畜受，此不当明。
若不得衣下，是戒本业也。自下戒相，易识耳。
点余句中。初点第三句。自下指余三句。四、舍。五、罪。若不得衣下，至末文，即第六句，由索不得，往告衣主之词。注中明不犯，即遣告衣主。衣主不领，自作方便，由非强索，故开不犯。
十一、绵作卧具戒。
第十一，乞绵作三衣戒。
制意者。绵是生缘，得在损命，不怀慈道，方广乞求，外招讥丑，内丧善本，为过极深，故圣特制。余虽缘财，舍忏物在；此则斩坏，永竭贪源。而世同尘，同恶相济，身所服用，无非损生，口说行慈，何人能奉？故多论云：有四义故，一、止诽谤；二、长信敬；三、为行道得安乐故；四、为不害众生命故。
十一，制意中，初科为三。初叙过明制。生缘者，有情所成故。余下，示制舍不同。而下，斥世服用。同尘谓混在尘俗，不能超拔故。同恶相济，谓彼此共行，互不知非故。多论四意，初二即反戒缘，三无乞求，四成慈行。
毗尼教相，三处以求；少有乖者，开为不犯。今据戒缘，至养蚕家乞绵、看煮，俗人讥骂，以为生过之极也。戒本列杂及以野蚕，广解开通，俱令斩损。
次会通中。戒缘广解，并见注中。戒本列杂及野，举微况重。此明前后三处皆急，则彰过重矣。
今人衣服皆犯通开，斯何故耶？迷名者也。文言作卧具故，谓如被也。今定其名，方知我犯。但以三衣总号，此土先无，但闻以绵作僧伽梨，此土本无，不知何物。而广张有相，同此被敷，故即相翻，或云卧具，或云敷具。
三、定名中，初科为二。初示犯。皆犯通开者，由是已成，合斩坏故。今下，正名。上标三衣，即今所定。但下，出本翻译。初叙此无正译。而下，次明从相以翻。张字误，合作长。
故僧祇云：敷具者，三衣名也。多论云：六年卧具，正三衣也。若非三衣，如何乞法？僧祇云老病比丘持毡僧伽梨，此云卧具，岂不同也？黑白卧具，并同此耳。
引证中。僧祇明文，岂非诚据？多论六年卧具，岂是被褥？又引僧祇，亦即六年乞法因缘。论云卧具，律作伽梨，显非异也。黑、白、二毛，前后四戒，并三衣耳。
如后坐具，此方有之，即物相翻，体相明了。三衣无故，所以有滥。世并迷名，都谓敷具，自非见此，何由辨之？
推滥中。尼师坛此翻坐具，此方床倚皆用藉坐，故有可翻。三衣不尔，故因有滥。自非见此，即指今文。
故多论云：敷具者，衣名也。外国以绵作衣，凡有二种，细擘如毡，作缕织成，故犯罪也。五分、十诵、多论、涅槃，并云憍奢耶也。论云：此是绵名，养蚕所得，如秦地法。
引示中。初引多论示名体。细擘如毡，似今衣絮；作缕织成，如今䌷绢。下引四文，但明体耳。憍奢耶此翻蚕口初丝。多论云绵，翻名异耳。如秦地者，指此方也。
五缘成犯：一、是蚕绵；二、自乞求；三、作法衣；四、为己；五、作便犯。
犯缘中，作法衣者，余衣应轻。
佛在旷野国。六群比丘至养蚕家，索未成绵及已成绵，并杂野蚕绵，以作卧具，又看曝茧。居士讥嫌，言害生命，无有正法。比丘举过，佛因制戒。
戒缘，如上解。
戒缘如上，前三处中已提示故。
若比丘，杂野蚕绵作新卧具，尼萨耆波逸提。
戒本五句。
一、能犯人。
二、杂野蚕绵，此正戒家境也。杂作尚犯，何况纯者？野蚕尚犯，况复家蚕？以疏制亲也。所言杂者，如注具解。僧祇云：经纬间穿，羊毛亦犯。见云：杂憍奢耶一毛亦犯。憍奢耶者，丝中极微者。若准此方，名为忽也。
戒本，第二句。初通示。杂野为疏，纯家是亲，疏者尚犯，何况亲耶？野蚕，天然生者，依树作茧，有取为绵。所下，牒释。指如注者，注中毳劫贝等，与绵相杂也。僧祇经纬间穿者，彼云：若经是憍奢耶，纬是羊毛，若经是羊毛，纬是憍奢耶，自作、使人作成，皆犯舍堕。次善见中，一毛者，谓如一毛许也。下示梵名。忽即蚕口初出，名为忽，十忽为丝是也。
三、作卧具，是犯业也。
三中，卧具，即袈裟也。
四、尼萨耆，制舍也。注中舍相，文极明也。
四中。舍相不同余戒。注中斤即是刀。挫，则卧反，字合作剉，粗卧反。
五、波逸提，犯法也。
不犯中。若得已成，亦须斧斩。此言切人也，如何可通？
第五，释注中，初文。此言切人，谓诫勒甚切。如何可通，言必无开许也。
如五分云：他施已成，亦犯舍堕。十诵：若得已成者，受用不犯。
二中，五分、十诵，二文不同，致有他解。
有人解云：四分同十诵，不同五分。而律文中，若得已成者下无开文，但道斩坏，如何舍制而用他开？所不同也。
三中，初科。古谓四分文列不犯，故云同十诵。而下，斥非。注中引律，明云斧斩，正符五分，那云不同？则知十诵文缓，不可依也。
余因参译，亲见梵僧。自唐国已西已南，至于大海，百余国僧，现今所披，并非绵帛。非毡非布，无成法衣。问何所以，为断杀故。斯成现量，何用谩言？止可知披而谓非，不可迷非而谓是。
二中。初叙亲闻，玄奘西归，于慈恩寺选十僧翻译，祖师预焉，故云参译。已西已南，皆唐国外境。毡是兽毛，亦即生分，然是剪剃，非害命故，如下所明。斯下，责谬解。现行之事，故云现量。谩，犹妄也。披而谓非，此犹可恕，迷非谓是，岂免无知？
问：既云非法，受持成否？
答：如律通制，但云五大上色，不成受持，至于财体，无文得否。若准央掘：缯绵转来，施持戒人，不应受。若受，非悲，不破戒。据此斟酌也。
初问答中。初据律无断，若下，准经斟酌。央掘摩罗，即大乘经。转来，非蚕家者。不应受者，经中断也。若受非悲者，违化教也。不破戒者，不犯制教也。大乘菩萨悲行为先，若著蚕衣，沾杀生分，故是非悲。小教声闻，离过为本，但离杀手，犯缘不具，故不破戒。准此据律，如法得成，深取经意，终非应法，故令斟酌也。章服仪云：且自非悲之语，终为永断之言。祖师之意，自可见矣。
问：绵衣、黑、白，同是犯缘。如何入舍全坏不等？
答：绵本损命，偏乖圣心，故斩绝源，永除后犯。黑、白不尔，身分余毛，过浅障微，还听服用。
次问。绵令斩坏，黑白二毛舍已还主，故问决之。答中，毛不损命，与绵不同，故分两舍。
若尔，今有作绵，待虫飞出，计非损命，应无损也？
答：元缘有因，通为害本。纵绵不杀，少故不论。
转难，答中。初二句示佛本制，意在永断。不问虫之有无，但是蚕绵，无非损害。下二句，明不简所以。
问：绵、药、二宝四戒所开，何以牒舍？
答：舍竟复用，下不辨开。此四反前，故得牒也。
三问。四戒不犯，并牒舍法，余戒不尔，故问通之。答中。初二句答余戒不辨。下二句答四戒须牒。言反前者，舍还差别如上具明，开通所牒如下各辨，且就此戒，如注所引得已成者斧。
十二、黑毛卧具戒。
第十二，黑毛卧具戒。
十二，对后戒为名。
此毛体贵，无宜服用。虚损施物，增长贪结，又自营造，招讥障道，深妨本业。故所以制。
制意。总括有六：一、虚费，二、长贪，三、经营，四、招讥，五、障道，六、妨业。对文可见。言体贵者，如下僧祇明之。
四缘成：一、纯黑羊毛；二、作三衣，除作毡被、卧具，罪非此戒；三、为己；四、自作成犯。僧祇云：诸比丘并作毡三衣、坐具，唯除漉水囊。乞毛众多，为人所厌。又毛大贵，一两须二三金钱。毛细软，触人眼睛不泪出。为人求故，或还或死，破人家业。故舍入僧。
犯缘。第二点古迷名，故简毡被。非此戒者，体是重物，理应得吉。僧祇下，引示制意，有二。初是自求，令俗生厌。又下，次倩他求，令彼破业。初明体贵，显其难得。为人求等者，彼律估客妇告舍利弗言我夫主及诸亲属，为求是毛故，或时还家，或死不还等。此彰过重，故佛制之。
佛在毗舍离。诸梨车子多行邪行，作黑毛毡，披体夜行，使人不见。六群比丘见，便效作之，梨车讥嫌。比丘举过，佛因制戒。
缘起中。梨车，即外道名。邪行，即彼外道法。梨车嫌者，滥同己故。
若比丘，以新纯黑羺羊毛作新卧具者，尼萨耆波逸提。
戒本五句。
一、人。
二、以新纯黑羺羊毛者，所制境也。纯则不杂，杂作非犯。羺，谓小羊羔也。
戒本中，第二句。羺字奴钩反，胡羊也。文云小者，毛又细故。
三、作卧具，正犯境也。即是法衣，若作余衣，如上不犯。如戒缘中，衣用上披，拟夜行故，比丘效之。知非下裳，何况作褥，是犯戒也？故下开通，褥非是犯。
第三句，牒释中。初定名体。如上，即列缘中。如下，引缘证。既在外披，显是袈裟。俗中释名，上者曰衣，下者曰裳。今是上者，故非下裳。裳犹非犯，褥非著用，故云何况。
昔以此等为五敷具，故制戒云：此毛贵物，无宜下用，作无用之费，此言是也。今所不同。并上义中时为敷具者，欲改恐迷，且存古耳。读者知非，则无大过。
点古中。初引示。四卧具并不揲坐具，总号五敷。制戒，即古疏中叙制戒之意。彼谓被褥，故云下用。今下，显非。初句标简。然下，点前文。准古本，多上并字，或是然字，传文之误。谓前义门，多云五敷，乃是循古，示须知之。
四、五二句，如上解之。
四、五，如上，即舍与罪。
注释云若得已成者，是开文也。不同前戒，若得已成，即加斩坏，此戒是开，故无文斩。又云若割截坏者，谓本作时，拟后坏故；本不坏心，作成即犯。下诸戒中，细薄重披，例同两解。
释注中。初释已成。又下，次解割坏。约心有无以明两相。下下，探点后戒。
十三、白毛卧具戒。
第十三，白毛作三衣戒。
制意同前。五分、十诵中，以见前戒不得黑故，便以小小白尨参之，遂制三毛参作。
十三，制意中。初句指同。体虽非贵，长贪营造，妨业不殊，故须制约。五下，示异。本宗缘于纯白，乃制相参，二律因彼微参，故制分齐。小小白尨，谓不多也。尨，莫江反，若依字书，则犬多毛。有云合作牻，训杂者，此乃杂色牛名，非训杂也。今准注中，头脚等处即是粗毛，仓黄色者谓之尨毛。
犯缘五成：一、三毛参作；二、为拟作三衣；三、为己；四、增好减恶，下至一两；五、成便犯。
犯缘。第四，增好即增黑毛，减恶即白尨毛。
问：黑白同犯，何故前黑不制参耶？
答：两戒明参，文则繁复，以后例前，黑参非犯。
初问。答中，白既减好成开，黑必参尨无过，故云以后例前也。
问：三毛俱参，何故黑多而尨少？
答：就白制戒，故黑多耳；约前黑戒，白亦须多。
又云：黑色虽贵，顺法衣相；白是俗服，是以少也。
次问。以戒文中黑毛二分，白、尨二毛各一分故。文中但云尨少，义必兼白。答中。初约制戒相翻释。又下，次约毛色顺违释。
佛在舍卫国。六群比丘纯以白毛作新卧具，居士讥嫌如王、大臣。比丘举过，佛因诃制。
就戒缘中，由比丘著行，致有讥诃，故知上服。
戒缘中，知上服者，反古非也。
若比丘，作新卧具，应用二分纯黑羊毛、三分白、四分尨。若比丘，不用二分黑、三分白、四分尨，作新卧具者，尼萨耆波逸提。
就戒本中分二。立法有三句，后制加二句。
戒本，释文中。立法三句：一、能造人，二、作法衣，三、用分齐。注中生白，谓天生者。后制有五句，多前二句，故云加也：一、犯人，二、违分齐，三、作法衣，四、舍，五、罪。
问：约此文中，黑者二分，尨者四分，所以尨多者？
答：此翻律者不达故尔。如五分云：第三分白，第四分尨。
问中。文实不尔，假设问之。一往观文，似如来问。答中。初斥翻译。如下，引证，可解。
就注解中，文相可了。言钵罗者，多论云：波罗，此云四两。立世云是南秤一两，谓晋宋古秤，此唐药秤是也。
释注中。初通示。言下，牒释。钵罗波罗，律论音互。立世即立世阿毗昙，彼云郁单越人，劫波树子衣，长二十肘，广十肘，重一波罗，注云南秤一两。则与上多论不同。有约秤有大小和会，准似不然。谓下，定秤，如上房戒具辨。
余文注，可解。
后五句，易解，故无可释。
十四、减六年卧具戒。
第十四，减六年作三衣戒。
所以制者。沙门出俗，知足为先。既有旧衣，即堪长道。方复恣情广畜多积，长贪坏道，勿过于此。俗士尚云：积而能散，安而能迁。况复高世，何迷至此？必欲造新，不可任意，制限六年，方开更造。而有重缘，取僧进止。余则依制，以妨业故。
十四，制意中。初叙合行。方下，次明非法。引俗况道，文出曲礼，谓凡有所畜而能散施，居安虑危而能迁徙，斯乃不滞于物，不著其处故也。必下，示制限。而下，明缘开。取僧进止，谓从僧乞法也。
六缘成犯。一、有故三衣，减六年。二、不舍故者。余之三律，舍与不舍，减六年与罪。若依四分，准文义意，必新造作，若为除故，应是不犯。以缘中，藏积求觅故也。三、僧不听。四、更作新。五、为己。六、成便犯。
犯缘中。第二，余三律者，即五、十、祇，纵舍亦犯。若下，示本宗。准文义意，即戒本中不舍故者作新方犯，反明除故即是不犯，此显四分异上三律。以下，引据，即戒缘起，如注所引。三、僧不听，即不得法也。
多论云：六年卧具者，正三衣也。若得羯磨，减六年作，其内更不得乞索作三衣。反照前通，奄如合契。又僧祇云：老病比丘，持毡僧伽梨未满六年，不得更作。故知卧具之目，定是三衣总名，不须惑也。故开通中如三衣戒，若是卧物，本无离罪，何须僧法？
次定名中，有二。初引多论，名相两显，不容妄执。其内，谓六年限内，若非得法，不许作故。反下，准决。前通，即上三戒定名等文。奄，忽也。如合契者，谓如世中合同契书，喻其不差也。次引僧祇中，缘如前引。故下，准后开通，即不犯文。如三衣戒，谓同前离衣，并开僧听，显是三衣，审非被褥。此由当时坚执不从，故此诸文重重点示耳。
佛在舍卫国。六群比丘嫌故卧具或重或轻，或厚或薄，不舍故者，而更作新，常营求，藏积众多。比丘举过，佛诃制戒。
就戒缘中。人情所同，无问边表，故今见者，藏觅非一。文相流世，将三百年，始于今日，闻有戒约，作三衣者，须过六载。可谓雷霆震地，自不闻耳。或是往业迷他，或是教授传暗，故有兹耳。
戒缘中。初示文意。人情同者，嫌故乐新，营求藏积，无始贪习，岂局中边？西土中国，此属边表。意诫此方，故云无问等。文下，重斥迷名。自姚秦翻译，至于唐朝，近三百年。已前皆迷，谓为卧物，则前四戒有犯不知。今疏约义准文，证定非谬，始知有戒，则斯四戒有同初制，故云今日始闻等。可谓下，伤叹。教文显白，如雷霆之响；从古迷暗，如聋者不闻。霆，尔雅云：疾雷为霆。往业迷他，推愚暗之因；教授传暗，究坚执所以。
若比丘作新卧具，持至六年。若减六年，不舍故而更作新者，除僧羯磨，尼萨耆波逸提。
戒本六句：一、人；二、作新卧具下，立法也；三、不舍故者，犯本也。
四、除僧羯磨者，开缘也。故注中，以粪扫衣故，有病难持。
戒本，四中，初科。可解。
僧祇云：若身不羸，颜色不恶，筋力不减，粗食能饱，白等不成。若如法者，先受故者，疏记日月，病差已还，受持故者。五分云：六年者，数日满也。十诵：若余人作未成，后人足成者吉。随何岁作，二三五六岁作，时未成而且置，至第七年便竟无罪，但前者吉。故者与人，若作净也。
次引示中。僧祇初示非法。文列四句，显示病相，非此滥托，故白不成。若下，次明如法。谓得羯磨，当记故衣离舍时日，受持新者。至后病差，复舍新衣还持故者，足满六年。方显缘开，无缘不许。五分，六年数日满者，谓数实日，不取年满。十诵，余人作未成，谓他人未满六年而作新衣，未成未犯。后人成者，非先自作，故成犯吉。随何岁等者，谓未满六年，作衣未成，未至果本。七年方竟，此则有因无果，故云但前吉也。下明舍故，不出斯二。
就开缘中。言若听者，反解戒本僧不听也。满六年者，制限外也。减六年者，舍而作新，是无本衣，得造新也。岂舍受持，方复造衣？本造拟舍，故成不犯。成而不舍，罪则自科。若得已成下，既非本积，故非负罪。
三、释不犯，牒释有四。初释僧听。戒本明犯，由僧不听，故云反解。次释年满，即顺教也。三、释年减。初明舍故，不同诸部，如上说也。岂下，次示舍时。若先舍后作，即有缺衣，故约豫拟，即开不犯。成而等者，违上拟心，还归本犯。四、释已成下三句。已成、他与，并据外来，中云若无，先无故者。此之三开，通非本积。
由来长唱，谓是卧毡。故今重叙，定是三衣，不可疑也。
重斥中。三百年来讲说相传，故云长唱。故下，劝依。犹恐执旧，故诫勿疑。
十五、不揲坐具戒。
第十五，不揲坐具作新者戒。
十五，戒名中。一是有故造新，二即不揲。合此二过共为一戒。
先有坐具，且得障身受用便足。今辄嫌故，更复造新，虚损信施，作无用之费，长贪妨业。是以制揲，欲制贪情，为长道法，兼有受用资身之益。今反造新不揲，违损教行故制。
制意中。初叙造新过。是下，次明不揲过。不顺佛制是违教，长贪妨道是损行。
论犯五缘：一、先有故坐具；二、更作新者；三、为己；四、无心故者揲；五、作成便犯。
犯缘，初科。先有故者，无故则开。
问：嫌故造新，依法揲故，为有犯否？
答：正制不揲，揲则无犯。
此戒人多喜犯。但知造新，务取青翠，多以布作，并不加持。长量则同彼跋阇，不揲则符于舍法。知违犹是可救，迷犯未足谈之。故提举指掌，冀因斯一悟也。
次科。青翠同于正间，色不如也。布体虽如，但由慢易，多用粗疏，故此责之。复不加持过量不揲，皆非法也。同跋阇者，本律七百结集中，跋阇子比丘擅行十事，得畜不截坐具，谓长五广四，统体而作，不须截后更增，广如钞记所引。知违犹可救者，微有智故；迷犯不足谈者，一向愚故。故提举等，即明此科点示之意。指掌出论语，如指诸掌，言其易见也。
佛在舍卫，遣人请食，常法请后遍行诸房。见故坐具，处处狼藉，无人收摄，由诸比丘嫌其厚薄轻重，更作新者。乃制故者揲新。六群违制，比丘举过，佛制此戒。
就犯缘中：初明大圣行房见过；二、立制加揲；三、六群起教；四、举犯制约。
所以如来不受请者，多论五意：一、为入寂室故；二、为诸天说法故；三、看病比丘故；四、为结戒故；五、为看房舍卧具故。比丘行后，知佛行房，必自肃慎，不令非法。又欲断贼盗，知佛行房，不起恶故。
戒缘中，佛不受请中。多论五意，且据大分为言，然经律中，如来亦多受请。寂室，即坐禅处，比丘俱出，宜入禅故。二中，比丘在寺，诸天不下故。三、佛亲看病，以福胜故。四、五二意，即今戒缘。五中复有两意：初令弟子肃慎，谓诸比丘知出行后，佛必行房，先自摒净故；又下，二令窃盗息念，以佛在寺，躬自巡行故。
僧祇云：佛以五利，五日一行诸房：一、我诸弟子不著有为事否；二、不著世俗言论否；三、不著睡眠妨行道否；四、看诸病人否；五、为年少出家者，见佛威仪庠序，起欢喜心故。
次科。僧祇五利，前四检校徒众，并灭恶利也；后一令他欢喜，生善利也。初云有为事，即世间俗事。
二、明制揲者，以新故狼藉，受用致亏。以故揲新，息贪受用，俱有益故。
二、制揲中。初明因过。狼性躁急，食多遗籍，故云狼藉。受用亏者，不专持故。以下，次明立制。息贪即清心，受用即资身，故云俱有益也。
问：此中明揲，九十制量，同是坐具，何不合明？
答：不同有四，故分二戒：一作新如量，不揲犯前；作故过量，犯后；作故如量，俱持；作新过量，俱犯。对此二戒，明其舍悔，先悔量外，然后舍悔。
初问中。欲彰二戒不同之意，故发斯问。答中。初立句料简。对下，示俱犯悔法：不揲过量，罪兼二悔；初悔过量，截去量外，单悔提罪；次悔不揲，须将入舍，然后悔罪。
问：准下九十，揲已同截，后何须舍？
答：不揲则举体有过，过在须舍，故不劳揲。过量则量内无过，无则非舍。亦可过量舍已，主无用义，故须截之。
次问。意谓过量截已，单悔本罪；不揲揲已，与截不异，何须复舍？答中，有二。初答不揲须舍，次明过量不舍。无则非舍，谓内既无过，无可舍故。亦下，次答。过量不截，始终非法，故主无用，反明不揲还主有用，故须舍之。
若尔，不揲舍已，还主犹好，亦应须揲？
答：不揲为好。今舍还我，义同新得，好非我过。过量他与，量非制故，犹是本业。故不须舍，但截即得。
转难中。过量不截，过在无用，不揲亦尔，理应先揲。答中。不揲他与无犯，舍还事同外得，故不须揲。过量他与，亦非不截，始终无用，故须截去。
若比丘，作新坐具，当取故者纵广一搩手，揲新者上，以坏色故。若作新坐具，不取故者纵广一搩手揲新者上用坏色者，尼萨耆波逸提。
戒本立法有三，违教有四。若比丘者，能造之人；二、作新坐具，是戒所缘境也；三、当取下，明立法相。言坏色者，即断著故也。就后犯相，可以情求。
戒本，点文中。初总分。若下，别释。初释立法。纵广一磔，即佛一磔，谓四方二尺。注中揲法，文相极委。言断著者，著即贪爱。就下，次释违教：一、作新者，即犯境；二、不取下，即违法；三、舍；四、罪。故有四句。
注中裁取故者，谓本未作即有揲心，故成不犯，若遂不揲，亦随结犯。
释注，初科。由新者先成，后方揲故，故约作心，释不犯相。遂亦成也。
此是圣法所加，常拟敷坐，不言毡布，随常用者加持。今有多畜不持，亦不知何者是犯。意谓如彼三衣一钵，性是本制，可以多积无结罪耶？随初一者，即是本畜，虽不受持，亦无长罪。若如法色，则可加持。或体非法，或色不如，或财是贩乞邪求得者，虽加不成。事同三衣畜服相似，至于受用，犯持同钵。余如钞、疏，及九十中。
次科。初示须加法。不言毡布，谓不论其体之精粗，但取常所用者加法持之，余则说净而畜。今下，斥非。意下，显正。意谓即祖师所怀。初责多畜，如衣钵者，以六物中坐具为一数故，既同衣钵，岂容多畜？若如下，次辨如非。初示成否。事下，次明受用。同三衣畜服者，谓制随身也。犯持同钵者，离宿亦吉，而不失法。余下，指广，事钞·二衣、业疏·衣药，九十即过量戒。
十六、持羊毛过限戒。
第十六，持羊毛过限戒。
然出家之士，躬自负毛，顺路而行，迹同凡碎，动越威仪，招讥自毁，殊所不应，故所以制。所以开者，资身助道，非不待之。若全禁约，有须无济，更别追求，劳扰又甚，故开至三由旬，过则违也。
十六，制意中。初叙制意。凡碎谓经求小人。所以下，明开意。待，犹须也。凡立制须开，有开必制，故限由旬，过则制犯也。
论犯四缘：
一、是贵羊毛。文除贱者，以开缘中头脚毛故。今若生讥，何论贵贱，担于毳等，亦越威仪。但缘在于毛，故制开外耳。僧祇云成器者不犯，器谓衣相也。此是通名，如今刀斧衣物通号。
二、是己物。
三、自持。
四、至三由旬。故僧祇云：乃至羊毛著衣囊中，经行绕塔。或持一由旬半已，忘物返来。计过三由旬，故犯堕也。
犯缘中。初缘简贱，据后开通。今下，义判。初约讥同判犯。担毳等者，总牒开文。越威仪者，即吉罪也，由是小贱，故不同重。但下，次明文列不犯之意。上叙本犯，具兼制开，故指不犯，在制开之外。次引僧祇。初决文相。此下，次释器名。如刀斧等诸余受用，皆得名器，欲显器名不局，得目衣物也。至三由旬下，即第四缘，文脱标数。下引僧祇显示异相。初明经行绕塔，虽非道行，亦计里数。或下，次约在道。一由旬半，忘物返来，成三由旬，再行即犯。一由旬，计四十里。
佛在舍卫国。时，跋难陀得羊毛，贯杖头而行，居士讥言贩卖羊毛。比丘举过，佛因制戒。
就戒缘中，起过者，言贩卖也。
释戒缘中，特举诃词，欲明此戒为息讥故。
若比丘，道路行得羊毛，若无人持，得自持，乃至三由旬。若无人持，自持过三由旬，尼萨耆波逸提。
戒本五句：一、犯人；二、道路行下，立法，注解，文相可知；三、若无人下，明戒业也；下二，可知。
戒本中，初科。第二句指注解者。注中，初明得取自持限满。若有人下，次明倩他续持。若令下，三、明使余众持。除下，四、明诸轻物。
开中帽、巾者，本未担前立意者耳。
次不犯中。已成帽巾，本无有犯。今此开者，谓担少毛意欲作耳。
十七、使非亲尼浣羊毛戒。
第十七，使尼浣擗毛戒。
十七，名中。擗，合作擘，分也。擗本音辟，字之误也。
制戒意，成犯缘，同上浣衣戒。彼制故者，新是轻犯，此既劳功，新故同犯。
通释中。初指同。此亦三缘同制，犯相离合，并同上说。犯缘唯改第三，是羊毛耳。彼下，简异，可知。
佛在迦维罗卫。六群比丘取羊毛使尼浣、染、擘之。时，姨母尼为染毛故，污色在手，往佛所，礼足而立。佛知故问，诃而制戒。
就戒缘中，姨母为染至佛所礼足而立者。多论云：所以制者。与诸比丘增上法故，若诸尼众执作浣染，废修正业，则无威仪，破增上法。又止恶法次第因缘，各令清净故。所以不坐者，女人敬难情多，又佛不广为女众说法，又尼至佛所，一切皆立，为止外道诽谤故，又女人鄙陋，多致讥疑，所以不坐。
戒缘中。初牒文征意。多论下，引释，有二。初释制戒，有二意：初意与比丘增上法者，由尼执作废业乖仪，则是比丘破增上法；次意止恶法次第者，禁轻防重故。所以下，次明不坐，四意释之。第二说听非久，故不须坐，余三可解。注中姨母，即大爱道尼。污手见佛，发请制戒也。
若比丘，使非亲里比丘尼浣、染、擘羊毛者，尼萨耆波逸提。
余文句可以寻知。
戒本同前，故略不释。文有六句：一、人；二、非亲；三、浣染擘，正业相；四、羊毛，即戒境；五、舍；六、罪。
十八、蓄钱宝戒。
第十八，畜钱宝戒。
宝是八秽之一，因明料简：一、列数显非；二、开制不同；三、轻重结罪；四、互贸得罪。
十八，料简中，分章。云八秽，或名不净，语别义同，或名八毒蛇，从喻为名。
初列数者。诸大小乘经，皆云八不净物。涅槃经中十余处文，盛陈毁过，亦不列名。故彼文言：若优婆塞，知比丘破戒，不净受畜八法，不应给施。又不应以袈裟因缘故，恭敬礼拜。若共僧事，死堕地狱。广如彼说。
列数中，初科。初通示众典。次别引涅槃文中。初断俗恭敬，若共下，次遮道同法。
古来相传，既有八名，须知八相：一、田宅园林；二、种植生种；三、贮积谷帛；四、畜养人仆；五、养系禽兽；六、钱宝贵物；七、毡褥重财；八、佛不开物，如女人、器仗之属。
次科，八中，第六正当今戒。
所以云不净者，具有五意：一、由畜增贪，名不净心；二、体有污染，名不净戒；三、违圣明约，名不净教；四、过讥俗情，名不净信；五者，为业沉下，具缚三涂，名不净业。
三中。五意：心、戒、教、信、业。业即是行。此五并为八物所污，故皆名不净。又贪心是本，任运能生下之四种。又复总上四种，共成后业。然教非不净，但望贪畜污毁圣言，故得名耳。
自余三门，具在随戒释相畜宝戒，钞中广说。
次指略中。第二开制，钞中极广。大略为言，众僧皆得，唯除女人。若论别人，有开不开，如房开应量，钱、帛说净等。第三轻重者，钞云：六、七金钱绵褥得堕，以违净施故。余六吉罗，畜者少故。第四互贸者，钞云若以此八贸衣犯舍。以衣得宝、绵毹亦舍，若得余六，并吉罗等。
所以上来连指钞者，彼具广陈，不劳费故也。
三、总示中。以前诸戒，并多指钞，故特示之，令知略意。
正解，制意者。夫出家为道，世财非意。俗士高节，顾若遗尘，况复情存出要，义乖常习。今辄贪畜，殊坏法仪，即非少欲知足之本。所以如来制戒，不约俗人，唯斯一戒，对俗而制。欲使息灭贪竞，兴道相师。若不从法，自陷坑阱，损丧道器，何恶过此？故所以制。多论云：制有三益：一、为息诽谤故；为灭斗诤故；为成四圣种节俭行故。
正释今戒，制意中。初叙非宜。文举俗士者，如王衍、管宁视如瓦石，崔洪口不言货财，手不执珠玉，及晋世诸贤，皆少私寡欲，高尚其事。出家为道，岂得反之？义乖常习，言须异于尘俗也。今下，次显过状。所以下，三、引证。初引本律对俗证，即下戒缘所引。兴道，谓令僧成德。相师，即使俗归心。次引多论三益证。初顺道行故，二、绝交贸故，三、成少欲故。
四缘成犯：一、是钱宝；二、为己；三、无说付意；四、领纳便犯。
犯缘。第三，以受财时未容即说，故约起意先受后说。
佛在罗阅城。有一大臣，为跋难陀留其食分，儿以五钱取食。跋难陀来，取钱寄市肆上。居士共嫌，比丘诃责，王共臣论，佛广说喻，因诃制戒。
就戒缘中。初明取钱肆上，为过起所由。二、居士共嫌已下，明王臣共论，说喻诃制。故律本云：佛告大臣：若见沙门释子，以我为师而受金银钱宝者，则决定知非释子。又杂含云：若有沙门受畜金宝，当知五欲悉是功德清净。余广亦同钞。又涅槃云若能远离八毒蛇法，是名清净圣众福田，应为人天之所供养，清净果报非肉眼见等。
戒缘中。初分文。故下，引释有三。初举本律。佛世国王、大臣集会，共作是言：沙门释子，得捉金宝。有一大臣，名曰珠髻，语诸臣言：莫作是言。我从佛闻，沙门释子不得捉金银。即往佛所，白佛：向我所说，无有违失耶？佛告下，即佛答词。律又云：大臣当知，日月有四患故不明净，谓修罗、烟、云、尘雾也。沙门亦有四，故不明净等，谓不舍饮酒、淫欲、持金银、邪命也。次引杂含。以沙门清净，五欲秽浊，金宝是色，即五欲之一，若许受畜，是则五欲反为清净耶？三、引涅槃。初劝远离。是下，叹德。上四句，叹因；下二句，叹果。无漏果报，故非凡夫肉眼所见。
若比丘，自手捉钱若金银，若教人捉，若置地受，尼萨耆波逸提。
戒本六句：一、人；二、自手捉者，戒之业也；三、钱及金宝，戒防境也；四、教人受下，同上业也；下二，可知。
戒本，释文中，初科。二是自作，四即教他，自他虽异，造作不殊，故指同上。下二，即舍与罪也。
此是畜宝戒，下九十是捉宝戒也。今文中不明畜者，略也。自手教人，若可置地者，列彼受畜之相。受元为畜者，得捉、畜两罪，捉依后科，畜自依此。若捉不畜，不犯此戒，犯后九十。故多论云：捉金薄、金像及他宝者，若自说净宝，俱得提罪。僧祇亦尔：金银钱随国所用，相成就者，皆犯提罪。
简滥中。初分两戒。今下，通文相。以文言自手捉，昔人乃谓此制捉宝，下是拾遗，故特分示。初释文，受下判罪。准此应作四句：畜而不捉，如文置地，单犯此戒；二、捉而不畜，如下多论，单犯后戒；亦捉亦畜，如文手捉，二戒俱犯；四、俱非句，如指授捉金像等。故下，引证九十。多论金薄，即贴涂之物。僧祇钱宝，随国所用，金银铜铁但成钱相，捉者皆犯。
注解文中。是中舍者，牒前制过也。二、彼有信乐下，明舍钱方便，觅净主付也。三、若彼取还与比丘者，不达施意，佛为净故令彼受之，彼不解故不敢即受，乖净施法，故文云即作彼人物受，后得衣钵，更转净贸，方可持之。四、若彼取下，既悟解意，即取回净，故无转贸之文。
释注，舍法，正释有四。三中，不达施意，由不先语，不晓说净之意也。作彼物受，令净人掌，事同受寄也。后易衣钵更转贸者，由前净法不成，后得之物，还非净故。四中，即据解净法为言。
问：等同施人，如何迷悟两异？
答：沙门达教，须语彼知。故多论云：先求一知法白衣，令知比丘之法不畜钱宝。后若得者，于檀越作净也。四分之中，前由迷故，所以不成。物既见在即作彼物，后若得财更须贸易，方得加受。文极显然，勿怪郑重。
问中。牒上两段，以申教意。答中。初正答，由语不语，故有迷悟。四分下，重释前迷。文下二句，恐谓文繁，故此诫之。
下结罪，注解云若不语看是知是者，看是，谓看于钱宝，知是，谓非我所作。为净与尔，何得不道？失法故吉。若彼下，明索宝不得，进不之相，文极明据。
次释结罪，牒释中。注文若不下，明不教净语。若语下，明作已索相。疏中。初释前段。看是眼看，知即心知。何得不道，显示不作结罪之义。若彼下，次释后段。
此亦人所常犯，知犯即有息期也。
结诰中。人虽常犯，鲜有知过。故今劝知，知则可息。犯而无知，贪婪鄙吝，何可穷也！
十九、贸钱宝戒。
第十九，贸宝戒。
以其宝物更相贸易。长贪妨道，招世讥过，故所以制。
十九，制意，正明中。初示业相。长下，略示三过，总归两损。
此戒对后贸衣戒，五种不同：
初、对人不同，贸宝七众俱犯，贸衣唯二俗犯。
二、贸宝，自作、教人为己同犯，除为三宝；贸衣，使人不犯。
三、贸宝一制，不开自为；贸衣则开酥、油相易。
四、衣宝舍则道俗不同。
五、还财本、非本别故。
次简贸衣中。五种别者，一人，二业，三开，四舍，五还。总括二戒，始终皆备，寻下对之，不复引也。初云贸衣唯俗者，即在家二众。五、云本非本者，贸衣即还本衣，贸宝与俗易净，故非本也。又作四句以简二戒：一、以衣易宝，二、以宝易衣，三、以宝易宝，四、以衣易衣。一、三犯此戒，二、四犯后戒。准此，但约所贸以分两戒，不论能贸也。
又对畜宝四句分之：一、是畜非贸，俗施钱宝也；二、是贸非畜，用衣易钱宝也；三、俱是者，以钱买金畜之；四、俱非者，即衣物相易也。
次对畜宝四句：初句犯前；次句犯后；第三两犯；第四对俗，即犯贸衣。
昔人不立，以财无两舍，罪不双结。诵得此语，不敢漏失。今不同之，见今以钱买金而畜，初贸后畜，缘相是异，何不双结？
斥古中。初叙古意。彼谓第三句但犯贸宝，不犯前畜。诵下，正斥。财无两舍等语，乃谓犯过衣财，无再犯长。彼但承言妄举，而不知用处自别，故云诵得语等。今下，显正。理如上判，但将一舍牒悔两罪。缘相异者，谓二戒犯缘前后各异，故须别犯。
若尔，贩卖衣财，亦合说净？
答：全不同也。净法简境，罪不约境故也。
释难中。既立双结，则犯过之财容有犯长，义须说净。如上义门，古义还立。答文，显别以破来难。
论云：此戒一往即犯，不同贩卖。舍与白衣，不得与沙弥，以彼畜宝亦须舍故。
三、引证中。论即多论，对后贸衣，略示二别。初约犯相别。此戒即犯；后贩卖戒收时但轻，出卖方犯故。次明舍财别。贸衣不通俗；贸宝不通道，所以下众亦不与也。
论犯五缘成：一、是钱宝；二、互相贸；三、决价；四、为己；五、领取，犯。
佛在罗阅祇。时，跋难陀往市肆上，以钱易钱。居士讥嫌，言善能卖买。比丘闻告，佛诃制戒。
就戒缘中。以钱易钱者，且约缘起如此。世中不许恶钱，比丘以好钱易之，拟后用故。即斯人也，而有斯疾矣。
戒缘中。初牒释。即下，伤叹。文出论语：伯牛有疾，子问之，自牖执其手，曰：亡之，命矣夫！斯人也，而有斯疾也！今借用彼语，而喻意不同。
若比丘，种种卖买者，尼萨耆波逸提。
戒本四句。
一、人。
二、种种者，谓以钱宝七互转易，正是犯相。
戒本，第二句。点文略示，如下注显。
戒本但云种种而未分明，若不注解，知是何物？故大要也。就其相中，金银各三，钱唯一品。
释注，总示中。初叙注意，就下，列相。
如昔云未成金者，谓杂石矿也。安有块石，而明金相？如僧祇、善见释相，彼转成文以为作也。言成者，已成器也，华钗庄严具是也。未成者，即金铤也。已成未成者，镕泻作器而未铤冶者。银例此三。钱唯一种，据理亦三，但未成就，文像不具，世所不行，则非贵物，故唯一也。
互络成句，有四十九。
别释中二。初释三相，又三。初释金中，先斥古非。彼迷成字，谓是金矿未经烹炼者。故引僧祇、善见质之。彼名已作金、未作金，不同今文，故云转成为作也。既言未作，显是未成器者，非石矿也。言下，次示正解。铤冶，铤谓捶打，冶即揩磨。第二，释银。三种同上。第三，释钱。唯是已成，故但有一，如文可知。
互下，后示句数。即上七种，随一为头，如云以已成金易已成金，乃至钱等，则为七句。又以未成金为头，乃至以钱为头，作句亦尔，则有七七句也。注中胡胶，即此方蜡类。
余之二句，可知。
下开贸者，捉属后戒，贸为佛僧，非犯此戒。
余二句，释注中。下开，即不犯文，由非为己，在此为开。必贸时手捉，非不犯后，恐谓例开，故特点示。
二十、贩卖戒。
第二十，贩卖戒。
据此戒中，须分三位，即贩、卖、买也。为利故收，为利故出，诤价而高，为贩也。为利而取，故减前价，名买。为利故出，强增其价，曰卖也。戒本中但明增减市易，论及余律广出贩卖之相，如钞广分也。
二十，初分位中。初总示。为下，列释。贩卖并是出物，但约先收、不收以分两异。戒下，指广。但明增减等者，如注止列卖、买之相，不言收贩。论律出者，即多论云此贩卖堕，一切堕中最重，宁作屠儿止害一生，贩卖一切俱害等，又僧祇云储药草时作念此后当贵，乃至后卖，犯舍。钞文甚广，不可具录。
何以制者？凡出家之人，理须息务静坐修道，何得躬自贩博，驰骋市肆，动越威仪，招世讥丑？又钱财既交，事容犯重，可惧之甚，义须早制。多论四义：一、为佛法增上故；二、为止斗诤故；三、为成四圣种故；四、为长信敬，不诽谤故。
制意中。初约义明，有二：初约乖道意，次约防盗意。多下，二、引文示。论中四义，初即住持，二即灭恶，三、生善，四、两兼。
六缘成犯：一、在俗二众；二、相贸；三、决价；四、为己；五、自贸易；六、受，犯。
犯缘中，但反上六，即是阙缘，故不劳出。
佛在舍卫国。时，跋难陀往无住处村，以生姜易食，食已持去。舍利弗后至乞食，檀越以跋难陀事徵之，惭愧无言。又共外道博衣，悔而不得。比丘举过，佛因制戒。
就戒缘起中，分二：初以衣食起过，后举过诃制。前又分二：初至惭愧无言已来，明跋难陀生姜易食缘；二、又共外道，即明此人贸衣过起。前中，由跋难陀易食，致比丘法猥滥不行，谓非乞食之士，及舍利弗后乞，即以前事征之，致使尊者无言也。
戒缘中。初分文，前下，牒释。注中，初明贸食缘，无住处村，即无伽蓝也。食已持去，谓持余食去。猥滥，猥即是杂。时至乞食，清净活命，是比丘法，彼以物易，令法杂滥。以前事征者，索物易也。次明贸衣缘。律因外道将一好衣入祇桓求易，跋难陀以故衣修治如新，与彼博之，外道寻悔，陀遂不还，呵骂而去。
若比丘，种种贩卖，尼萨耆波逸提。
戒本四句。
初一，可知。
二、种种者，文不显也。此与前戒言词不分，要须注解，方显两戒。此初译人之过也。纵佛本言，必不如此，结集传之，亦须从俗。故佛言令人易解为要，今多列种种，深叵知矣。
戒本，第二，释文中。初示翻文混漫。言此初者，谓当本翻译不详也。纵下，推本不然。一以佛语明显，二则结集随时，必无混滥。故下，引证。即如母论：比丘说法，佛听引要言妙词直显其义。故知但欲令人易解。今反难解，故云深叵知等。
注中所列，但以衣药互易，指缘起说。若以钱买衣，属此戒摄，反则前戒。
释注中。初示注意。若下，约衣宝互易以分两戒。前所谓但约所贸者，此明证矣。
言贩卖者，上已条理说其事相，广如钞引。
次释贩卖，点文中。上条理者，即前分三位也。余指如钞，见随相中。
注解之中，初总明相，故云一钱。数上下者，此是贩之异耳。言增卖者，本贱索贵也。买亦如是者，本贵买贱也。本实直五钱，减买言直三钱。重减买者，本直五钱，言直一钱。
释注中。初释一钱，云总明相者，该下三位故。数下，次释三位。初释贩中，言上下者，或随时贵贱加减价直，或对人交贸进退论量。正是贩易，而言相不同，故云异也。次卖、后买，示相甚明。
多论云：此贩卖物，若无同心净人，应作四方僧卧具。若入佛者，外道谤言瞿昙沙门多贪利故，令弟子舍物持用自入。又除佛福田，无过四方僧，不问邪正、持戒破戒，一切无遮。
释第三中，初文。多论永舍入僧，如上已示，复申不入佛宝之意。初明杜绝讥谤，故不入佛。瞿昙，即召如来，过去师瞿昙仙，因此为氏。又下，次显僧福最胜，故舍入僧。
据此文相，四分所明，但有衣药。衣有同类，可如常舍。药则谷米，治生收利，如是不净，其相如钞。准论谷米，俗人为主。若无同心，可依论断。
次科，为二。初明犯物。四分衣药，即如注列。衣对僧舍，故云同类。药有四种，且论时药，治生收利，有犯贩卖，须明舍相。指如钞者，彼引五百问治生道人得物犯舍等。准下，二、正判。上约有净主。多论谷米，舍同钱宝。若下，次约无净主。依论断者，入四方僧也。
又如开缘，止得同类五众，余人则约。如衣法中，及如他律，并听比丘身自交贸，但不增减。律据有人可贸，理必不得自为，反上无人，可依他部。广如钞引。
第四中。初文为三。初开五众，即对贸人。余人约者，即俗人也。如衣下，次开自贸。既不增减，故无有过。衣法，即本律衣犍度，彼云有贵价衣，令净人贸，无净人者，乃至遣比丘贸。他律者，僧祇云若估客物直五十而索百钱，比丘以五十，如是如是求者，不名为下，十诵比丘三度语，索不得，觅净人使买等。广如钞引。律下，三、释上制开之意。
若悔听还者，十诵：七日者听，过则不应。僧中买者，悔则不可。
次科。若悔听还，四分文漫，故引十诵决之：一、有日限，二、简僧别。
又云酥油相易是不犯者，外用也。前言七日是犯者，据内资也。
三中。前云四药交贸是犯，此中乃开，故约内外会通相违。
二十一、蓄钵过限戒。
第二十一，畜长钵过限戒。
然钵为应供之器，得一资身长道便罢。今过畜盈长而非少欲，常又经营，废修正业，招讥自坏。过是不轻，故所以制。所以开十日者，然物变无恒，容有失夺，身资要用，事不可废，施时不受，后须难得。所以开限十日，作法而畜，过则致犯故也。
二十一，制意中二。初明制意。叙过有三，非少欲，即乖行、废业、招讥；翻此三过，即成三益。所以下，次示开意。则知开畜用拟失坏，非为贪积。开十日者，即同长衣，从容处置，缓急得所。
六缘成犯。
一、先有受持钵。二、更得钵，若是如法，可得其罪。
犯缘，第二。是如法者，简贩博得者，则无长过。
三、是如法钵，要具三如：体如，唯泥、铁二种，余木等并非法故；色如，要须熏令坚固，若油若掍磨等，并非佛教；量如，诸部言虽有多，准母论大钵受三斗，小者斗半，若过若减，不成受说，余如钞中。
四、不作净。五、无因缘，多云：得钵五日，被摈、癫狂、心乱等，虽经多日无罪。后得止，取后五日续满者犯。
第三。体如中，木钵同外道，宝钵同俗流，石钵僭如来，皆不应法。色如中。油字去呼，谓以桐荏油涂已烧之。掍合作璭，谓揩磨出光也。量如中。诸部言多，谓出量不一而无分齐，唯母论同今四分，故引示之。三斗斗半，并准姬周为定。五中，被摈即法隔，癫狂、心乱，即病缘。准例，长衣亦应同此。
六、过十日，便犯。见云：若买他钵未还直，不成受。若主言但受，虽有此语，亦不成，过日非长。若度价竟，为熏报知，比丘不取，过日犯舍。余人知报，非钵主者，不犯。僧祇：钵知友边作净。若十日内舍故受新，十日一易。
六中。善见约直明犯。初据未还，由未属己，纵语非长。若下，次据已还，主报即犯，余报不犯，未委实故。僧祇，知友边者，即净主也。十日一易，此据不畜长人，一受一舍，更互加用。今引此文，但取不得过十日耳。
多论问曰：白色衣过限犯，白色钵过非犯？
答：衣染必成坏色，故贮义强；钵熏多坏，乖畜非犯。
问：衣若过减，皆成受持，钵反上者？
论答云：衣可截续，是以成受。钵无此义，成量成持。
次料简中。多论，初问答中，衣染必成色，钵熏不必成。次问答中，衣过可截，衣减可续，钵则不尔，故成不成别。
佛在舍卫。六群蓄钵，恶者置之，常觅好钵，蓄之遂多。居士游观，便讥似陶师瓦肆无异。比丘举过，佛便诃责，而制此戒。
就戒缘中，举陶师者，为讥过之本也。
戒缘中，但释讥词。注中，前云恶者置之，谓不好钵弃置不用。陶师借音，为姚范土工也。
若比丘，蓄长钵，不净施，齐十日，过者，尼萨耆波逸提。
戒本七句。
一、犯人。
二、畜长钵。
问：长衣戒中，有衣竟语。钵、衣相似，所以无者？
答：衣有三种不同，对多以明长。钵则制一受持，余则是长，非惑故不明本制。
戒本，第二。问中，衣钵俱长，开制合同，故发诸问以彰两异。答中，对多明者，以竟即是足，多可论足，一不须论。惑，犹乱也。
问：彼又开迦絺那衣，钵何不著者？
答：内外资身别，过益不相及，所以此戒无迦衣出也。
次问，意亦同前。答中，内外资别者，若据衣钵，并是外资，由钵盛食，相从为内。过不相及，谓长不相染；益不相及，即迦絺不润。
若尔，何不受迦钵？
答：衣有三领，为持重故，开功德衣得离衣宿。钵唯有一，常须受用，何得迦钵以荫持钵？事不可也。
转难中。意谓益既不及，理宜各受。答中。持重故开，即本缘也。一钵非重，理不开离，故不相比。
问：何故不开迦提一月？
答：钵未成无长过。若已成者，开限说净，何须一月？
三问。衣开迦提，钵亦应尔。答中，开限说净，即十日也。
若尔，衣开十日，亦同钵者，何须一月？
答：衣限时节，四序循环，既涉秋冬，事须补洗。钵无时限，何事相拟？
转难，答释，可解。
就注，解钵相中，言六种者，随国随处黑、赤色也，文略不列国名，何所益也？大者三斗，律是姚秦所翻，从国而用，广如房舍中说。
释注中。初释钵体。六种中，初是约体，二、三从色，余三随国。黑、赤二钵不标国名，故云文略等。次释钵量，指如房戒，谓姚秦时用姬周斗故。
三、不净施者，如长衣无异。四、齐十日，辨开缘也。五、过者，业也。下二，可知。
后五句，配释可见。
二十二、非分乞钵戒。
第二十二，乞钵戒。
然钵减五缀不漏，堪可资身长道便罢。今乃处处随非亲乞，长贪妨道，恼乱施主，于理不可，故所以制。
二十二，制意中。初示所宜。今下，出过状。
论犯六缘：一、先有受持钵；二、减五缀不漏；三、更随非亲乞；四、为己；五、乞如法钵；六、领受，犯。十诵若二人共乞一钵，吉罗，量不如故。
犯缘。第五，须如法者，具上三如。下引十诵别示第五。
佛在舍卫国。跋难陀钵破，求多钵蓄。居士计会，乃知多受，便讥嫌言：受取无厌！比丘以过白佛，因诃制戒。
就戒缘中。由破一乞多，故致讥毁耳。
戒缘。摘示讥毁之由，意令识过以自诫耳。
若比丘，蓄钵，减五缀不漏，更求新钵，为好故，尼萨耆波逸提。彼比丘应往僧中舍，展转取最下钵与之令持，乃至破，应持。此是时。
戒本六句。
一、人。
二、本钵未满五缀相。五分云：若本无缀，乃至四缀，更乞如上钵者，亦堕。若乞五缀，得吉。注中相去两指间一缀，准此为量，纵未缀而量过，亦不名犯。
戒本，第二。五分中更乞如上，即无缀乃至四缀，此谓本有后求，皆不满五，故齐得堕。若乞五缀吉者，本有不满，后求满故。本若满五，则无有过。次释注中。两指，若据佛指面二寸，二指即四寸，五缀即二尺；若取人指面阔一寸，五缀止有一尺。文中不明。然前后多用如来磔指以为楷定。今言五缀，但取痕脉满二尺许，不必须缀，故云准此为量等。
三、更求新者，是犯法也。
四、制舍。注解云于此住处僧中者，以钵无多用，好者夺留入僧库中，为益本寺，故言此住处也。
第四，住处中。为益本寺，由本多求，损本寺故。
问：乞衣恼多，亦损寺舍，何不同钵？
答：衣资用宽，故须还主，不夺入僧。钵无多用，得一便足，余夺入僧。
问中，乞衣不罚入库，故问所以。答中，衣用宽者，随时更易，用非一故。
若尔，长钵无用，何不入僧？
答：或自贸得，或虚心施，既无外恼，故不同乞。
转难中。既无多用，前戒长钵不合还主。答中。钵分长、乞，不乞属前，违说净犯，故复还主。乞则属后，恼施主犯，故罚入僧。又长不损僧，乞有损故。
僧祇：若钵大贵，应卖取十钵，九者入僧厨，下者还主。乃至乞钵直入僧，一直买钵还此比丘。
引示中。僧祇，初约乞钵卖易还。言大贵者，有所直也，由一贵钵不可两分，故令易贱，入僧、还主。言十钵者，趣举为言。乃下，次明乞直买钵还。直是钱宝，不可还故。准此，不行次第换法，同下四分，直尔和还。
就此舍忏，与余不同：初、明单白，受忏悔本罪已；二、明取最下者，白二与之；三、明单白，与钵次第换；四、明白二，以此下钵令持。计有四法。
二、作法中。初受忏。白云：大德僧听！此某甲比丘钵破，减五缀不漏，更求新钵，犯舍堕。今舍与僧。若僧时到，僧忍听。我受某甲比丘忏悔。白如是。次与钵。白二：初白与上大同，但僧忍听后，改云与此某甲比丘钵。白如是；羯磨准白作之，但第二句双牒缘、本，第四句略缘牒本耳。三、次第换。白云：大德僧听！若僧时到，僧忍听。以此钵次第问上座。白如是。四、令持。白二：初白云大德僧听！若僧时到，僧忍听。僧今以此最下钵与某甲比丘受持，乃至破。白如是；羯磨准作。
前二法义该诸舍，后二法唯局此戒。
彼比丘应往僧舍，取最下者令持，是次第最下法也。为折伏彼贪，故从上向下。
第五，释文中，初科。初点文相，具含二法：取最下者，单白次换也；言令持者，白二制持也。为下，示罚意也。
就中立法，随僧量宜。或和还彼，或次第易。律具二意，任时量据。
次科。初明立法不定。或和还者，据情可愍，同衣直还。或次易者，据宜折伏，依法须罚。律下，示其所据。律出还法，复示罚法，故云具二意也。若但和还，止用前二法。若次第易，则用三法，除前白二。戒文正明次易，所以注中但出三法。疏文备列，故有四耳。言量据者，须视犯者持护谨慢、贪情重轻也。
僧祇云：行钵人白二差讫。唱言诸大德！各持受钵来。五分云：五事不应与：若无钵，太大，太小，穿缺，若喎偏也。十诵云：钵满盛水，僧中行之。取竟不得悔，悔者吉罗。
三中。僧祇，行钵人要具五法，即不爱至知可与不可与也。白二差者，彼云大德僧听！某甲比丘五法成就。若僧时到，僧忍听。僧差某甲比丘作行钵人。白如是；羯磨准作。差已唱告，如文所引。据此通前须行五法：二单白，三白二也。五分，五事不与，即僧中行时，有非法者不应与易。大小谓量非，穿缺无用，喎谓偏斜。十诵，盛水，示无穿漏。僧中行者，五德应擎钵至上座所，问言须是钵否。若言须，应与。取上座钵行与次座，亦如上座法。若上座心悔，还索自钵者，佛言不应与，得吉。
注中白二下钵令其守护，恐瞋破故。多云：前所受持钵，如法受持，后钵不受，常畜二钵。若食时当持二钵，终身如是，示多欲过，又断恶法因缘。僧祇云：以缀钵难洗，一日乃了，要当净洗。若辛苦者，知识师僧言此贤善比丘以洗钵故，妨坐禅、诵经、行道，打破、藏举者，无罪。
释注中。初释僧作法意。瞋破，谓怀瞋打破。多下，次明罚持之相。示多欲过，露前犯也。断恶法者，绝后过也。僧祇下，三、明开止之缘。由本有僧法，准须和僧，又须观缘，不可倚滥。
诸文相，可解。亦事多忏少，末世稀见。
示略中。初指注文。注中，前示护钵，制彼故损。非钵用吉，谓将盛物余用。不犯中，自买畜者，非乞得故。亦下，显略意。
此并止持戒行，知则是其行本，故为条叙，颇识舍忏。今学语者尚云初地何心断惑。非己分量，云云不少。况此是己分量，何得不知？不知由不学，不学则有罪。岂如初地断惑，非制而强知耶？故又诫也。
诫劝中。初示行相。今下，举属况亲，又二。初约非分责。言学语者，无实行也。初地断惑，非凡所知，尚当虚诤。身所受戒，出家行本，岂可暗昧？不知由不学下，次以非制责。戒是制学，故违有罪。化教非制，故是强知。然此非谓地位不许凡知。但世多好大，轻略戒科，专逐语言，鲜求实行。故此比斥，令知分量。将使陟遐自迩，因微知彰，戒慧相资，言行两副故也。
二十三、乞缕使非亲织师戒。
第二十三，使非亲织戒。
然三衣已具，且得资身，今乃自乞缕线，用凭织作。长贪损行，殊乖知足，既恼患他，又招讥谤，障道之甚，故须圣制。多云：三义故制：一、为除恶法故；二、为止诽谤故；三、为成四圣种故。
二十三，制意中。初以义求。长贪是惑，损行是业，此二背道，故乖知足，即损自也。恼他招谤，即损他也。上并漏业，故能障道。次引论证。文列三意，证上可知。
四缘成犯：初、自乞缕线；二、织师非亲；三、不与价；四、织成，便犯。
问：何以但有俗人织戒，无使尼织耶？
答：俗人属官，喜恃势织，尼无此义，故无使织。故十诵中使五众织，但犯吉罗。又尼制不织，使之义稀，纵有犯罪，非舍堕故。
犯缘，问答中，初问。以讥过是同，制不制别，故须通之。答中，二：初约恃势，则俗有尼无，十诵明证，理无所疑；又下，次约制法，则尼稀俗数。
若尔，浣衣应制在俗，何为在道者？
答：教听尼浣，大僧喜为，妨尼修道，所以须制。俗则反此，使浣不犯。不同织衣，费损功业，过深故重。
次难中。以浣衣戒偏制尼故。答中。尼浣有二：一、僧喜为，二、妨尼道业。俗反此者，反上二义。不下，遮难。难云：使浣无过，遣织何制耶？以文通之。
佛在舍卫国。跋难陀缝僧伽梨，乞线遂多，持线使织，自作繀，看织。居士讥嫌，比丘举过。诃制此戒。
就戒缘中。初为成衣，乞缕遂多，雇织作繀，非出家仪，故为过始。佛制比丘随得而止，今违圣教贪积故制。十诵中无衣乞缕作衣，犯吉，岂非织作妨道也？
戒缘。初牒释。繀，苏内反，谓著丝于筟车。佛制随得而止者，即少欲知足，四依行也。十诵下，引文显过。
若比丘，自乞缕线，使非亲里织师织作衣，尼萨耆波逸提。
戒本六句：一、人；二、自乞；三、缕线；下三，可知。
注中开亲，以离损谤之缘故也。下开织中，但为小细，过非深故，至于妨道，非不是损。
戒本，释注中。初释开亲。次释开小。若准妨道，例应结吉。
二十四、劝织师增缕戒。
第二十四，劝织增缕戒。
居士办线遣织成衣，比丘随受，情无差贰，彰于内怀廉节，外不恼人，理数然矣。今乃劝织增缕、加工、增价，自坏损他，彼此无益，故制。
二十四，制意中。初叙所应。差贰，即乖违也。今下，次明不应。自坏谓乖比丘行，损他即生俗人讥，失于二利，故云彼此无益。
犯缘有六：一、非亲办缕遣织，缘起戒本虽无，下开亲非犯故；二、本期有限；三、知有限；四、劝好增价；五、为增缕；六、领受，犯。
犯缘。第一，准下开通，以决戒本。一与二即属施主，五属织师，余并比丘。
多论，前戒凭势遣织，作成即犯；此戒自求，领受便结。
次对简中。前是己物，故约作成；此由他施，故须领受。
问：此戒损缕，与前一、二居士何异？
答：前面对缕主，此屏劝织师，故两制也。
初问。以一、二居士，亦是劝增，故须显异。答中，可解。
问：前后两戒，皆由织师，何以取分？
答：不同有四：一、前损织师，自得缕故，此损缕主；二、前损织师，不与价犯，此损缕主，与价便犯；三、前戒开亲，后戒俱犯，损义通也；四、前是己物，织成即犯，此本属他，要受方犯。
次问。二戒不同，缘相可见，欲生料简，故发此问。答中。第三后戒亲、非亲俱犯者，谓织师也。上列缘中，明简亲者，据缕主也。
佛在舍卫国。居士出线与织师为跋难陀作衣，彼后至家，择取好线与织师织，又许与价。居士讥嫌，比丘举过。佛因诃制。
就戒缘中，择取好线，正是贪相，为起过源。
戒缘两过：一、择好线，二、许与价。业由斯起，教因此制。
若比丘，居士、居士妇使织师为比丘织作衣，彼比丘先不受自恣请，便往织师所，语言：此衣为我作，与我极好织，令广大坚致，我当多少与汝价。是比丘与价，乃至一食值，若得衣者，尼萨耆波逸提。
戒本七句：一、犯人；二、衣主；三、令织；四、彼比丘下，犯相；五、若得衣者，结犯；下二，可知。
戒本，分句，自别。
注解自恣请者，谓许好取恶耳，非长贪坏信而索好也。僧祇云若俗家兄弟令自往营，疾成，得好，是自恣相。
释注中。初牒释。言自恣者，任比丘意也。僧祇下，引示。彼文约亲，本无所犯，且欲显示自恣相耳。
二十五、夺比丘衣戒。
第二十五，夺比丘衣戒。
与衣规伴，已是邪源。后既不行，和取无犯。今瞋心强夺，逼恼情深，特乖仪节，故圣制止。光律师云先与衣不分明强夺戒。
二十五，制意中。初二句，叙先与之由。规，求也。次二句，明理须和取。今下，显过兴故制。乖仪节者，仪即威仪，节谓节行。后引光师立名，以合制意。不分明者，与否未决故。
成犯五缘。
初是比丘。简下四众，本非伴类，假夺但吉。
若尔轻者，不应随摈同僧犯堕。
答：僧法不殊，同违故也。
二、本规同行。
列缘。第一，唯局大僧。若尔下，例难。下九十中随顺被举，大小同堕故。答中，彼违僧法，故不简位。
三、不定与、决定取，生诤故犯。义加四句：初如向列；二、不定与、不定取，夺但犯吉；三、决定与、不定取，四、二俱决定与、取，若夺此二，则犯重罪。由初决舍，属他已定。故文云施已还取，是重摄也。
三中。初示当戒犯缘。义下，立句简辨。次句取既不定，夺则恼微，故罪轻降。后二犯重，属前盗戒。由下，出犯重所以。由舍已决，非己物故。引证可知。
四、自夺使人。祇中，自与使夺，四句皆堕。衣谓三衣。若夺减量衣等，但犯吉罗。
五、得衣属己。僧祇四句，初合与别夺者，一时与三衣，后随衣夺，犯三提罪，余句准知。
四中。引僧祇，初明自他四句：一、自与使人夺；二、使人与自夺；三、使人与使人夺；四、自与自夺。衣下，次简体。减量吉者，非三衣故。五中，僧祇与取离合，亦作四句：初句如文；二、别与合夺，三、合与合夺，此二并一罪；四、别与别夺，同上三罪。
佛在舍卫国。难陀弟子善能劝化。跋难陀意欲共游行，便先与衣。余比丘言：彼痴，不知诵戒、说戒、布萨、羯磨。后去不随，彼即夺衣。比丘诃举，佛因制戒。
就戒缘中。所列痴相有四位者，初二防未起非，后二除已起罪也。就初中不知诵戒者，自行未闲也；不知说戒者，众法仪则迷也。就后中，不知布萨者，不识念对治罪也；不知羯磨者，不识从僧乞灭也。皆冥不知，故言痴矣。
戒缘中。显示痴相。初总分。就下，别释。布萨翻净住，故约忏罪释之。布萨对别人，悔下诸聚；羯磨对僧，悔上二篇。皆下，通结。
若比丘，先与比丘衣，后瞋恚，若自夺，若教人夺，还我衣来，不与汝；彼若还衣，若取衣者，尼萨耆波逸提。
戒本五句：初、犯人；二、所与衣；三、瞋恚下，明夺相；下二，可知。
注中，夺而藏者，谓对面夺也。未藏情疑，属己不显，故约藏相结成堕罪。又云若著树上者，谓非对面，随举离处，则犯正罪，以无人可诤故结也，后时更藏，但犯吉耳。
戒本，牒释中。注明此戒成犯有二，故须通之。初释夺藏成犯。又下，次释举离成犯。各出所以，以彰两别。后藏吉者，前已结提，犹虑彼取，更藏故吉。
二十六、蓄七日药过限戒。
第二十六，畜七日药过限戒。
夫宅生在世，形命为重，必假衣食庄严内外。虽俱开制，药重衣轻，良以烦情所先，故随病约也。今更广其户牖，欲使行人随文见药，以征举故也。
二十六，叙意中。初通叙两资。宅，居也。形命重者，保养繁累故。庄严即是资养，食充其内，衣饰其外，皆曰庄严。俱开制者，望本四依为开，即今立戒是制，或可衣食戒中各有开制。药重衣轻，谓残、触、宿、煮等制，急于衣故。良以等者，出药重所以。烦情先者，贪爱重故。随病约者，教随宜故。今下，别示今戒。户牖，即下诸门。欲下，彰意。随文见药者，知治法也。以征举者，自检过也。
就此料简，总别为二。别如下释。总有三门：初列药相；二、明受法；三、服用违顺。
就初为四：一、列数释名；二、得名不同；三、立四所以；四、定药体状。
初中列数，可以情求。
初列药相四章，初列数者。即时、非时、七日、尽形，摄尽一切也。
言释名者，通、别为二。
律中三名：一、蒱阇尼，谓时药也；二、佉阇尼，谓非时药也；三、奢夜尼，谓七日药等。皆号为药者，无非疗患故也。
释名中，通释。但有三名。三中，云等，应摄尽形。上出别名。皆下，示通名。人有二患：饥渴为故患，初二药疗之；四大违反为新患，后二药疗之。
就别解中。名虽有四，约时往判，正有二药。如豆谷、乳酪、饼果、饭菜，从旦至中，圣教开服，事顺法应，名为时药。过中已去，明未出来，圣不听服，服则生过，名为非时。余三种药，并犯在时，非时分中，听服无罪，应名为时。由对前故，名非时药，药体非非时。若从此解，正有二药，时及非时。所以四者，时药当分唯一不分，非时离三，故有四也。
次别解中。初科古解，又三。初总标。约时有二者，谓时与非时二种药也。如下，二、别释。初释时药，过时不得，故独名时。余下，次释三药。并犯在时，彼谓时内不得服故。然此三药，非时中服，正是其时，故应名时，望前时药，故名非时。若从下，三、结示开合。
若作此解，恐非圣言。何以然者？时药、非时，名体是局，可如上论。余之二药，一受已后，时及非时俱得啖服，岂约非时离分三也？
次科。初二句略斥。何下，征示。初示前二可尔，余下，次明后二不然。
今重释名，时药如上。欲明诸清果浆，明势功能，正通时饮，但以非时分中病起要须，若不曲开，道器不立，故约过午，即以为名。更无胜功，故守非时之目。酥、油、脂等，加法药势，唯在七日，故从日限为名。姜、椒辛苦，非人恒啖，疗患力微，要在久延，方能治病，故听作法，随形而受。形有三种：一、尽药形；二、尽病形；三、尽报形。所以可知。
今解中。时药指上，古今同故。欲下，次明非时。道器即目色心。无胜功者，限外无用，劣后二故。酥下，三、明七日。取药势者，凡药治病，七日见功，过则不疗。姜下，四、明尽形。辛苦，即六味之二，余四即甘、酸、咸、淡也。下列三种，正归尽报，所以了论名为一期，或曰终身，或名尽寿等也。
二、得名不同。时与非时，相待为名。七日约势，如僧祇说。尽形约报，亦可知之。
二、得名中。上二可知。七日约势如僧祇者。彼因佛问医师：比丘欲使畜药，几日得安隐？答曰：药势相接，七日可知。佛言：听七日畜。尽形可知，上已明故。
三、立四所以。病有二种：一者，常病，易治数发；二、稀发，难治常差。对前常病，故立二药：饥病既动，一食饱足，通日兼夜，病得消殄，故立时药；渴病数发，随发随服，未局时节，故立非时。对后希病，故立二药。七日功强，尽形力劣，故约功用长短不同。时与非时，位定各一，七日、尽形，通时非时。二定两通，故立四药。
三、立四中，初科为三。初示二病。常病即是饥渴，稀病即四百四病。亦名新故，亦曰主客。常病非患故易治，日别常生故数发；稀病违反故难治，治已永无故常差。对前下，二、明四药。初明立前二药。殄即灭也。对后下，次明立后二药。七日功强，故限短；尽形力劣，故限长。时与下，三、结示通局。
若依明了，药则有五。一、依时量。二、依更量，即非时之异名。然彼论中，日夜分五时，随时受药，约至七时，如平旦至二更等轮转为时，故曰更也。三、依七日量。四、依一期量，即尽形也。五、依大开量，谓灰、土、水、屎、尿也。此五世人所弃，不须受取，故曰大开。准四分律，有通塞也。
次科。了论，五并名量，谓限齐也。时量，可知。更量者，即以五更为分齐更改也。日分五时者，寅、卯等时，乃是此方历数，不可对之，但约一日分为五分，以对五更。约至七时，如平旦至二更，日夜共七时，日高时受，至三更；日中时受，至四更；日斜时受，至五更；日落时受，至夜分尽。若准本宗，无论早晚，皆尽夜分。五、大开者，无所制也。四分灰、土，有人须受，无人别开，故云有通塞也。论结云：此五摄一切皆尽。
四、定药体者。钞中广叙，临时引用，故不繁文。今但约略，以为三门：初定药体；二、转变体；三、相和体。
四、定药体，标分中。初指广。钞中更有六味体，又转变、相和，文甚广故。今下，标略。
就初分二：前辨定体，二、出芜滥。
初门，通标分二。三药并有二门，尽形止有定体。言芜滥者，谓如秽草混于嘉苗，以喻妄说杂乱正制也。
就定体中。言时药者，文有二种。一、蒲阇尼，谓饭、麨、干饭、鱼及肉也。此之五种，若食一口，是正，是足，是背，是别也。二、佉阇尼，谓枝、叶、华、果、细末磨食也。此五反上，非足非正也。
定体中。初明正食。是正，即显体。足、背、别，即下篇三戒，局正食犯。次明不正。文令反上，合云非正、非足、非背、非别。
即就此药明芜滥者。如饭一种，名、体不变，世所常行。和粥相同，则非正矣。
次科，简滥中。以饭和粥，例从粥判。
世中有人用糕糜等，非是饭摄。如粥出釜画成字者，则是足、正。准此以求，可以例矣。
斥滥中，初科。初出滥。糕糜，谓以饭为糕，蒸令糜烂者。如下，准决。粥分稠薄，文出善见，此同稠粥，义归正收。
又用糕饼，相同饭例。此是细末磨，不正所摄。
若尔，麨浆细末，应非正收？
答：体本是正，从缘非正。如上粥例，义分两别。
次科。初示非。糕饼，即粉糕、面饼之类。此下，指破。若下，释难。谓以干麨和水为浆。答中，准粥厚薄两分。
鱼、肉二种，小教曲开。通明大小并严制矣。广如钞辨。
三中。初引所废。言曲开者，事不已也。又准涅槃，前听食者，非实众生，但化现耳。通下，次明能废。大如楞伽、涅槃，小即僧祇、四分。僧祇云：若为比丘杀者，一切七众不应食。四分：持十善家得肉，乃得食之。斯则小教，非一向开也。下指如钞，见四药篇。
二、明非时药体。律中八浆，古昔无欲仙人所饮故，有渴病者开之。若加口法，随何时受，至于昧爽。若不加法，随受随饮，限在须臾。律无定判，僧祇如此。
第二，非时，定体中，初科。初示体。八浆：一、梨，二、酸枣，三、甘蔗，四、果，五、蒲萄，六、舍楼伽，七、阎浮果，八、波楼伽果。无欲仙，谓无贪欲者。若下，明时限，又二。初明有法限。昧，暗也，爽，明也，谓夜分将尽，欲明未明之时。次明无法限。律下，示所出。钞引僧祇云：非时受，不得置地停。谓时中受者，则容停久；非时中受，即须加法，不可放地停过须臾。准明非时即受即服，不须加法，故云僧祇如此。
十诵，诸果火净，中汁水净。不者非法，不合饮。
次科。中汁字倒，准彼作汁中，不以水净，不得饮。钞云：准此通四药，为坏味除贪故。
僧祇中：一切豆、谷、麦，头不破者，酥、油、蜜、生果汁，得作非时浆。善见：藕根捣破，澄清得作。诸叶得作，除菜不得。诸果得作，除瓜不合。
三中。僧祇豆等头不破者，明须清澄，破即时浆，不得饮也。下酥、油等，例皆如之。善见诸物并须清澄。菜瓜二物，必不能清，所以除之。
次明芜滥者，如枣汁、梨浆，稠浊未分，此与时浆不别，何得非时而饮？且诸果之中，自有清汁，此是净浆，片有滓浊，即兼时药。故十诵云：清浆无滓，病者得饮。既无渴病，辄饮清浆尚犯非时，何况浊者？病亦成犯。
次简滥中。初示滥。稠，浓也。且下，显相。故下，引证。
京邑非时行杏仁汤、茯苓末、诸美煎等，谓是开者。此无正文。四分律中，杏仁生用，非是熟啖。故律正制不任食者，听为尽形。今生用非食，熟则是食，何得因本仍为尽形，同生姜也？
斥滥中，初科。初指非。京邑，即京兆。煎字去呼。此下，决破。四分下，释疑。彼执律文，通以杏仁为尽形故，今约生熟两别以彰彼过。律正制者，四分云：一切咸、苦、辛、甘不任为食，名尽形药体。不同生姜，生熟皆尽形耳。
故善见中：诸树木草不任为食，根、茎、华、果，得尽形药。或俱是时药；或果心时药，余者尽形。
次科，善见中。初通示。彼云得尽形寿服，文作药字，写错。或下，别简。彼具云：有树草木举体时药；有树果心时药，余者尽形；有树举体尽形。此证尽形不可一判也。
准此为例，生熟不定。或生熟俱是，如米、麦、姜、椒等；或生是时药，熟为尽形；或生是尽形，熟为时药，如杏仁、薯蓣、芋子、葛根。故转变随时，不可一定。如甘蔗一色转通四药，岂成石蜜，唯许时中？斯滥极多，略举一二。
三中。初准上论，以例生熟。初句，米、麦俱时药，姜、椒俱尽形。第二句，如米、麦、甘蔗烧灰之类。第三，列相可见，文无俱非，不可立故。故转变下，显示不定。甘蔗通四，如下自引，以本是时药，若取清汁得非时服，若作石蜜得七日服，若烧作灰得终身服，故云岂成等。斯下，示略。
然口腹之累，道俗同弊。知教慎行，世中稀耳。故晋慧远至死不饮蜜浆。非律不开，以律文亲须目见，遂讨寻将及，奄从物故。斯人可叙。余固亡言。乍可非时啖饭，知非其罪可涤；不可无病饮浆，迷教终难忏荡。故涅槃明罪，非有非无。良由惭愧之倚仗也。
四中。初示食过。累，患也。知下，次明多犯。知教希者，多不学故。慎行希者，鲜奉行故。故下，引事证。即庐山远法师。义熙十二年病重。大德耆年劝饮豉酒，不从。复请饮米汁，又不从。后请以蜜和水为浆，远令命律师请决，律师曰可。远曰：须亲见律文。律师检律，才及开卷，远已迁化。事出僧传。法师乃四依示迹，岂暗开遮？直欲示其慎护，为后世之轨范耳！今时宗师，知何不啖？尚未殊于流俗，况排毁于严科。睹此明规，宁不自省？斯下，指事申诫。初句美远师，次一句斥毁犯。亡言，谓不足称也。乍下，举况。知非啖饭，以其知非故，罪犹可涤。无病饮浆，以愚暗故，罪固难忏。故下，引证。彼因阇王求佛忏罪，佛即告云：有愧非有，无惭非无。良下，出经意。
三、七日药体。四分五药，世人所识，故开七日。僧祇：五药及脂，清净无食气，一时顿受，七日服之。了论中，因病故开，随差为量，止于七日。若本无病，或限内差，又无饥渴，非时得罪。膏脂亦尔。
七日药中，初科。四分五药，如戒所列。僧祇五药，同四分。言及脂者，因舍利弗风病，医教服五脂，谓熊、罴、猪、驴、鱼也。了论中，初明开限，若下，示制约。本无病者，加法不成，同时药判。限内差等，虽先加法，无故而食，随得吉罪。膏脂亦属七日，例同上判，故云亦尔。
即明芜滥者。世中蜜煎、蜜姜，有病开服，无病贪啖，与犯法同。何况蜜、藕诸汤？为贪所使，则来报铁浆，亦是贪得。如是例诸。
次科。初指非滥。蜜煎，谓以药和蜜煎成膏者。蜜姜，谓以蜜煮姜。况蜜、藕是时药，愈不得故，无病辄服，并是非时。为下，示因果。为贪使者，业由惑发故。铁浆亦贪得者，果如因故。上且略举，余并同此，故云如是例也。
四、尽形药者。如律中咸、苦、辛、甘不任食者，为尽形也。僧祇亦同，无时食气者，病比丘终身服。见云：所以受者，有身必病。佛许服药，护果报身。病容暂止，必有起时，故法不失。
四中。初示药体。本律约味，但不任食，无所不该。僧祇亦约离时食气，故云同也。见下，次明开意，即善见文。
二、明转变门。如十诵云：甘蔗是时，清汁非时，石蜜七日，烧灰尽形。如是例之。广如钞说。
二、转变中。十诵甘蔗转成四药，且据时药一物具四为言。自余诸物，或三或二，转变不定。又复七日可转非时、尽形，如蜜为浆，石蜜烧灰之类；尽形可转为时，如前杏仁、薯芋之类；唯非时浆体无转变。西土石蜜有二：黑石蜜似此砂糖，白石蜜如此米糖。
三、明相和门。律中，时药含四，作时服之，尽形唯一。不许非时随名而服。此则义乖。如多论云：四药相和，从强而服。如酥煮肉汁，为七日药。酥、乳和葶苈子，作终身服。亦如钞说。
三、相和中。初引本律药犍度中：初约时药，用下三药相和，作时药受；二、非时药，用下二药相和，作非时受；三、七日用下一药相和，作七日受；四、尽形用尽形相和，作尽形受。尽形下无可兼，故云唯一。文举初后，中二准知。不下，决文不了。谓初时药得兼下三，时中而服，下之三药不得兼时，非时中服，故云不许等。如下，引证。则明四药并许相和，随名而服。酥煮肉汁，则七日兼时，酥、乳和葶苈，则七日与时和尽形，岂非互通耶？下指四药，须者寻之。
第二，手口两受。十门不同：初制意；二、对药；三、授人；四、作法；五、净秽；六、长短；七、强弱；八、通塞；九、净不；十、单复。
初、二受意者。手受五意，如下戒说。口受多意。防护手受，过时不失，又防不受、残宿、恶触、内宿二提两吉，罪不得生。广说其相，不可诵也。
第二受法十门，初门二。初明手受五意。如下，即指不受食戒，下引多论云：一、断盗窃因缘；二、为他证明；三、为止诽谤；四、为成少欲知足；五、为生他信敬心故。次明口受，有二意：一、防手受；二、防诸罪，略分四罪，如后自明。广下二句，嘱令讲者引下说之。
二、对药辨者。手受通于四药，莫不为防盗相。若明口受，时药一种，手、口二受互不相通。如诸律中加口受者，即此律云有时因缘，置地而受，广如下戒。余之三药，义加口法。
二中，初科又二。初明手受。若下，次明口受。时药不为延时，但有手受，若有因缘，口加三受，为代手受，故云互不通也。如下，引示口受。如诸律者，僧祇邪见人与食，并俗人宝器盛食，并口加三受。十诵，不相解人。五分火烧马屋，送食置地并口受。即此律者。律因神足比丘往外道国乞食，彼嫌比丘，以食置地舍去。佛言：离手已，成与竟。下明三药，并须口受，必先手受，则二受互通也。
如昔解云：时、非时药不须口法，时非近远故也。
次科。昔判时药可尔，非时不然，故须点破。近合作延，传写错也。彼谓非时不为延日，故不须加。
今解无文，不足依据。今所明者，时药分局，止在午前，无可加延，不劳口法。非时一药，若不加法，过午须臾，时时失受，故须立法加被，方得久延。故文云：不应今日受浆，留置明日。以受法有限，既具非时，不通时也。后之二药，患非卒除，功由渐降，故约药势远、近两缘加法被物，服用无咎。如十诵云：是三种药，举宿、恶捉、不病，不手受、口受，并不得服。反上者得。此良证也。
三中。初斥妄。今下，正明。初明时药不须。次明三药须加。初明非时。虽不延日，而须延时。故下，引证。初引文。以下，出文意。既具非时，谓加非时法故，不许明日时中服也。后下，次明七日、尽形。功渐降者，谓治病有强弱也。药势有远近者，七日势强故近，尽形势降故远。咎即是罪。如下，引文。通明三药，有过无过，则知非时须加明矣。举宿即残宿，并恶捉，并有过故。不病，非所开故。不手口受，以无法故。
三、论授人者，手受五义，除自同类，余有六众三趣，皆成授也。口法不尔，必是同类，先手受讫，对法六和，方得加也。
三中。初明手受。七众除同类，三趣简不解，余皆通也。次明口受。唯局同类，余并不得。彼此体同，方可对加，故云六和等。
四、作法中。说药虽四，若作法时，须相领当。彼此错互，皆不成受。又如羯磨疏及钞中广引。
四中。初明相解。谓能授所受，各辨药体，不差谬也。又下，指广。
五、净秽不同。手受一法，防盗证明。净秽四药，俱须手受。口法不尔。圣教所被，非净不成，如上十诵，要净方得。
五、正明中。初明手受通净秽。防盗、证明，示所为别故。次明口受必须拣净。指十诵者，即上举宿等文。
问：药现不净，口法不成。现有妨难，何开处分？
答：如此，亦遮处分。
问答中，初问。答云如此亦遮，谓先有妨难，亦处分不成。
若尔，何故文云僧处分有妨难，一残二吉者？
答：此是处分先成，妨难后起。
转难中。若如上释，则违律文。一残即过量罪，二吉即妨难罪。答中，谓先处分已，妨难始生，非先有也。
若尔，口法简境，非净不合，过量三衣，亦不成受？
答：衣制故开，药是听也。
次三衣问中。以过量衣得加受法，故举例难。答中，衣制须开，药听必制，二教互立，其致在兹。
若尔，白衣亦制，加法应成？
答：体相同俗，故非道服。
初难中。以白色三衣加不成故。答文，可解。
若尔，过量非法，亦乖道服，不在加受？
答：过量得者，白色殊乖。
次难。以色、量俱非而成不成别。在，犹当也。答中，者字误，古本作吉，谓过量得著，但犯吉罪。白色外彰，全不许服，故曰殊乖。
六、长短者。手受约时，故名为短。口法加延，各有其远，号之为长。
六中。手受约时，谓止齐时中。各有远者，三药期限，各不同故。
七、强弱不同。若不手受，口法不成，故手强也。又若无口法加延，手受随失，故口强也。互说不定义也。
七中。若望相假，口必假手，故手强。若望相延，口必延手，故口强。各据一义，故互不定。
八、手口二受望余比丘辨通塞者。
有人解云：手受防盗，一人受竟，通诸比丘。口法不尔，自称名加，若舍与人，彼则无法，故不合食。
八、他解中。初科立理，称名有无，故分通局。
若尔，作余法竟，何通余僧？
答：彼但作法，不自称名，成残便止，如病人残，故是通也。药法不尔，自题名加，不得例也。
次释难中。以余食法，一人作已，得通多人，违上义故。答中。不称名者，余食法但云大德我足食已，知是看是。又律云：病人残，不作法，一切得食。不同药法，牒名称病，专属己故。
又解：药味是通，口法亦通。以其口法加二通药，舍与前人，不失口法。故律文：药至七日，与诸比丘。若不合者，佛不应劝。僧祇律中亦同其意，不复繁引。
今解中。初立义。药味通者，人皆可啖故。合云手法亦通，则与下文相贯，谓虽称名加法，而本具二通，故听他服。事钞释二通云：一、药味通，二、手受通。可验字误，不复疑矣。故下，引证。律文，即下舍法，至第七日，药舍与余比丘服用，岂非通也？佛教令舍，即是劝也。僧祇同者，彼云：比丘有第七日石蜜，语比丘言：欲饮不？答言：欲饮。是比丘得石蜜，不作净而受。此又明证。
九、净法作否。七日一药，作口法竟，偏心属己，须说净畜。以药贵长贪，味淳资重，对病制舍。但手受者，时非久延，亦不劳净。余之三药，反上可知，不须说净。
九中。初明七日须净，谓七日限满，即说净畜。以下，申所以，一则体贵，二则味重。若但手受，谓非时暂服。余下，次明三药。言反上者，阙二义故。若据时药，亦有贵重，但由通杂，复非延久，故不同之。
十、重加开否者。谓手受者，随触随失，随受随成，虽重无过。论其口受，多论两断：五日已还，触，加七日，不加二日，正从法论；六日触者，不得重加，药将入净，从势力故。僧祇云：药势相接，七日可知。
十、正明中。初明手受开重。论下，次明口受开制。五日触失，从法论者，以无二日法故。六日不得，至第七日即当说净，以从药势，不须更服。引证，可知。
问：服过七日，不得重加，病复未差，现有新药，得加法不？
答：同药不得，异者应成。如多论中六日触失，不许重作。僧祇中生熟二酥，展转加法，易味故开。
问中。以古师一向不得重加，故问决之。答中。同药不得，如先后俱蜜也。异应成者，如先蜜后酥等。如下，引证。初引多论，证同不得。次引僧祇，证异得加。如初受生酥，七日受已，煮为熟酥，复加七日。
三、明定罪差别者。四位论之：初明防罪；二、明生罪；三、畜用轻重；四、服罪多少。
初中，约时药者。手受防二罪，不受、恶触。纵开口受，亦防二罪也。
第三，违顺，防罪中，初科。时药本唯手受。缘开口法，以当手处，故所防不别。下之三药，手防并同，口防各异。
二、非时浆。手防二罪：一、防一往不受，二、防不受而捉恶触，同时食也。口防亦二：一、防过时失受不受；二、防过时失受恶触也。
非时中。口防二者，若不加法，过时失受，则有不受恶触二罪。
三、七日药中。手受防二，同前二药。口法防四：一、防过时失受不受；二、防失受恶触；三、防经夜无残宿罪；四、防经夜无内宿罪也。据律文中，内宿一罪尽形药开，七日不明。故知闭也。则口法防三，不防内宿。故僧祇中比丘七日药，与僧食同处者，是知净地摄也。
七日中。口法防四，且依昔判。彼谓七日得同内宿，初二同上非时，下二越宿，由加口法而无残、内。据下，次明今判。律中非时、七日限内，但开残宿、恶触、非时等罪；唯尽形药开内宿、内煮、自煮等。准此，照前不开七日，则知口法不防内宿，故但三罪。故下，引证。既安净地，决知不开。
四、尽形药者。手防同上。口防五罪，谓恶触、不受、残宿、内煮、自煮也。
尽形中。口防五罪，合云六罪，残宿下脱内宿字。上三通前，下三局此。
二、生罪者。本无二受，不生其罪，由加两受，故罪随生。
配药而论。时药手受，过午生恶触，夜尽生残宿也。口受生罪，相亦同之。
次明生罪，时药中。过午失受，故生恶触，由曾手受，故有残宿。此二罪亦通三药，下更不释。
非时手受，过午须臾生恶触，夜尽生残宿也。口生三罪，皆明相出，非时、残宿、恶触也，与手受少异。
非时中。口三罪者，明出限外，故犯非时，此即时中犯非时也；由曾加受，故有残宿；由失受法，即有恶触。但加非时，故云与手少异。若据手受过午，合有非时，那不明者？思之可解。
七日手受，生罪同前。口生四罪，皆过限生：一、非时；二、残宿；三、犯堕；四、恶触也。
七日，口受三罪同上，唯加一堕，是本犯耳。
有人立五，谓服此药。今解不然。服则有罪，不服无过，不同上四，不服罪生。有人复立生于不受。今解不受非是罪摄。
次科，有二。初斥五罪，彼谓服尼萨耆不舍药，更加一吉。今下，显非。
若尔，上之四罪，不服亦犯耶？
答：本犯舍堕，此不待服。余之三罪，并因受生，未服先有其过，待服方结其犯。服犯过药，本非因受，纵服得罪，乃是别犯，不得云生。
有下，次斥六罪。彼谓更有不受一提。今下，彰非。谓过限法失药体，任运自是不受，不同非时、残宿，当体是过，故云非罪摄也。纵不受服，亦非因受而生，此明生罪，故不可立。
尽形药者。手生二罪，同上可知。口不生罪，由圣开加，法不失故。
尽形中。口法不生罪者，由加口法为防诸过，法无限齐故不生罪。若据钞中，言生六罪，五同七日，更加不病而服，犹循古义。今此所明，乃为尽理。
若尔，被触何不须受？
答：作法加持，虽触不失。如僧祇中：石蜜与俗，又施比丘，本法不失。诚知尽形无由失法。如善见中：病虽暂止，本法不失。故律中无病因缘，服但吉罗，以有法也。若不加法，还同堕矣。
问中。疑有触失生恶触故。答中。初义判。如下，引证。僧祇，彼因比丘以第七日石蜜与优婆塞，彼乃持与余比丘，即日得石蜜，不作净而取。此准七日以例尽形。则知僧祇七日限内，例无触失，与上多论部计不同。次引善见，病止法存，何由生过？故下，后准本律，无病服轻，则知尽形口法一加，终身不失。
问：律中无病辄服得吉，岂非因受生罪耶？
答：此由服犯，非是受生。如后第四服用所明。
三、畜用轻重者。
四药之中，七日畜重，余三并轻。所以然者？酥、油资重，体存贪贮，垢心重故；又由常存，说净离著，反违圣教，过期不说。所以制重。时药一种，虽资用强，体现交尽，多无久延，不制说净，无应说不说之过，故轻。非时浆者，时狭体微，情无久畜。尽形寿药，虽得久延，疗患义微，畜心皆薄，既无贪贮，不制说净，故轻。
三、明畜用。初明畜中，初科为二。初总示。重谓犯提，轻即结吉。所以下，别释，又二。初明七日畜重，有四义：一、资重，二、贪畜，三、常存，四、违教。时下，次明三药轻。时药但有初义，非时四义俱无，尽形止有第三一义。然非时一种，义无久畜，计非所论，所以文中不云轻也。或容暂畜，故例明之。
问：畜长衣、药，同犯提者，乞于衣、药，亦应同犯？
答：药味体通，不同衣也。
又解：齐等，如乞美食制重，不应量衣亦轻。
释难中。以畜则衣、药同重，乞则衣重药轻，故引并之。答中二释。初约异释。不同衣者，是别属故。又下，次约同释。乞常食虽轻，而索美食则犯提罪，前乞衣虽重，而乞不应量则犯吉罗，则知重轻不别，故云齐等。
次明用有轻重者，义则不定。或衣重药轻，如白衣、残药等。或药重衣轻，如残宿食、著犯舍衣。或俱重轻，比上例解。
次明用中。对衣作句，而正显于药。初句白色三衣，著则犯提；犯竟残药，服则犯吉。次句，重轻可解。俱重，如著白衣、食残宿食，俱轻，如著犯舍衣、食犯竟药，故云比上解也。
四、明服药得罪多少。
时药一咽得七罪：非时、残宿、不受、内宿、内煮、自煮、恶触，三提四吉。此对有者言之，不可通尔。
四、明服罪，初科，时药中。初列罪数，此下，示有无不定。
非时浆者。若是生浆，但有五罪，无内煮、自煮。转变为熟，具七如上。此据加法至明相出而辄啖者言之，则非时、残宿、恶触定有；余宿、煮等，约缘不定。
非时中。初约生熟以示罪数。此下，示定不定。
七日过限，同上可知。加二犯舍、用者，则四提五吉也。
七日中。加二，犯舍是提，辄用即吉。加上成九罪也。
问：上生罪中，不生不受，今此服中，何以有耶？
答：生防两缘，约口法而有。今据服者为言。如七日药加法过限，若不服者，但犯过限一提一吉，若又啖者，则非时、残宿、触等如上有也。
次问答中。生防约口法者，谓口法能防不受，不能生不受，故防中具列，生中不论。此明服用，义门自别，不可滥通。如下，且举七日以明，服与不服结犯不同。不服一提，即本长罪，一吉即辄用罪，此即上文后加二罪。如上有者，即前七罪也。
尽形寿药。若加法者，无过形义，受法不失。无病而服，但犯吉罗。不作法者，具足七罪，三提四吉。余如戒本中更广其相。
尽形中。初约有法无过。由期尽形，必无过形失法之义，故无诸罪，但有一吉。不下，次明无法有罪。下指戒本，即非时、不受、残宿等戒也。
又如乞四种美食，和五正残宿药，一咽九罪。若悔罪时，九堕一时提名则灭。
次科。四种美食，乳、酪、鱼、肉，并从他索。五正食，并经残宿。九物别犯，而用相和，一咽九堕。若下，明合忏。以同篇故，别别提名，一法悔灭。
如上所列，是曰繁碎。于中远离，末代全希。岂非贪著患重，良方之所不救？又嫌法药非妙，心希浆丸两治故耳！
结诰中。初示文繁。于下，次明持少。岂下，推不持所以。初明惑重。方虽甚良，而患不可救。又下，次斥慢教。药虽甚妙，弃而不服。而不畏来苦，即是心希浆丸，谓地狱中镕铜浆、热铁丸两种治罚也。
次约文相，开制意者。凡夫宅世四大为身，夏末秋初节气交竞，地风水火体用不同，一大不调诸病俱起，便废进修无任系业。圣愍开服，用疗形苦。因开广畜，长贪坏行，外违内负，情过特深，故制罪也。
第二，约文别释，制意中。初总标。凡下，别释。初释开意。夏末秋初，冷热不调，故云交竞。然病生四序，而二时偏多，又附戒缘，故举秋夏始终二时。地水火风，遍该万有，故并名大。地水沉重，风火轻浮，是体不同；地是所依，风以鼓动，水以滋润，火即任持，是用不同。系业，谓系心正业。因下，次明制意，即毕陵伽也。外违谓损他，内负谓损自。
五缘成犯：一、是七日药体，若不口受，亦无长罪；二、明作二受竟；三、不说净；四、过限或缘尽；五、无遮难，故犯。
犯缘中。四、过限是正犯，缘尽即病差，辄服准应犯吉。五、无遮难，钞作无缘，谓若失、若坏，作非药等，同上长衣八缘不犯。
佛在舍卫。比丘秋月风病动，形枯生疮，佛言：有酥、油、生酥、蜜、石蜜，听有病缘，时、非时服。佛在罗阅祇，毕陵伽徒众大蓄流漫。道俗讥责，白佛诃制。
就戒缘中，从初至非时来，听服药缘；二、佛在罗阅下，明过制结。就前药中，有人解云脂是时药，不同酥、油。今解是七日分，僧祇、五分同说脂也。
戒缘中。因开致滥，招讥故制。毕陵伽婆蹉，即佛上首弟子，人所知识，致令徒众多得多畜。故知信施生过之本，存心向道，慎勿近之。有下，斥妄判。今解引据，如前具引。言同说者，谓彼二律同今四分。
若比丘有病，残药酥、油、生酥、蜜、石蜜，齐七日得服。若过七日服者，尼萨耆波逸提。
戒本七句。一、人。二、病缘。僧祇云病有四百四也，水、火、风、杂，各有百一。风病用油，热病用酥，水病用蜜，杂病用三，故云医教服也。三、残药者，列名相也。四、齐七日服，给其限也。五、过七日服，明乖法也。下二，可知。
戒本，分句中。第二引僧祇。初示病，杂病即三种互发。风病下，明对治。医教即医师知病，教令须服。四中，给犹与也。
问：长衣明迦絺那，此戒何以无者？
答：用内外别，损益不相及也。
初问答中，损不相染，益不相润。
问：本受絺那益长衣，药中何故不听受耶？
答：衣本制持不许离，开受絺那得离宿，兼益于长衣。药无制离又资狭，岂开絺药离药宿？
次问。意谓何不受迦絺药。答中，上三句明衣须受，下二句明药不开。止能治疾，故言资狭。
问：何故迦提不通？
答：衣用四时有常度，秋凉补洗开迦提。药必待病而后营，来不难期故不用，所以文无迦提药月也。
三问。不开迦提药月。答中，上二句明衣开，下二句明药不开。
问：衣戒本云畜长衣，此何不言畜长药？
答：三衣制畜非长限，故对非长明长衣。药唯开畜无可对，所以文中不明长。
又解云：虽无长字有残药，故知义一而文异。
四问。答中二义。初约不同释，谓衣可有长，药不名长。又下，次约义同释。残，即长义故。
若尔，七日不食，八日犯长，可名残耶？
答：以四依望，俱名残也。故文云若得长利酥、油等。
转难中。以食可名残，不食非残，故问通之。答中，四依上行，根本作持，四并从开，通是余长，则知长名不独衣矣。故下，引证，即受戒说相中文。
问：衣戒云畜，此言服者？
答：畜者元为于服，不服则不畜，故取畜意列于戒中，然得罪时未待于服。若论贪衣，多为积贮，未待于著，故不列也。
五问。衣药畜服互彰。答中，初示药戒言服所以。若下，次明衣戒标畜之意。
问：药戒过服，衣不言过著？
答：衣无著之齐限，药唯七日，所以著过。
六问。此戒文云若过七日服，准衣合云过十日著。答中，衣无著限，药有服限，不可一例。
问：比于衣戒，应有净施，所以无者？
答：衣无滥故，药有外用，故著不著异也。或可略无，如注中八门句义净施差别等。
七问。衣戒云不净施畜，过十日，药亦应同。答中，初约异答。衣无滥者，唯一用故，药兼两用，内用可说，外用不须，故衣著药不著也。或下，次约同答。注中八门，即是广解，净施不犯，八中之一，戒本不著，结集略耳。
此应舍下，明治罪相。就分为三：
初至彼应取食者，谓第二日药，至初日药家第八日时，正满七日，故云至七日。既无宿、触，口法尚存，听与僧食。
二、若过七日者，即初日限过，具兼诸失，主不合食，故与俗人。
三、减七日者，谓第三日药，限法不过，明日还主，理合说净；已越七日，无更服义，制身外用。
此中展转至十四日舍者，皆入园人；十二日舍，犹兼三用。可以思之，勿诵语也。
释注中，初科，二。初点总意。注云白治罪者，忏主作白和僧，犯者三说悔罪。就下，释三位。此约初日受药，乃至七日，日日受之。至第八日，初日限过，二日已下，并相染犯。舍已俱还，故分三判。文中，且据八日舍者为言。
初位二日得者，体非过限，由相染犯，故听僧食。
二中，初日过限，即是本犯。由具宿、触等过，不听僧服，故与守园人，即监护僧寺者。
三中，三日得者，亦即染犯。至第八日始得六日，故听还主。言明日还者，前云长药不必隔宿，今以意详，或是两通，或且循古。若据药体，正满七日，故云理合说净。但随能染越过七日，故令外用不得入净。乃至第七日受者，虽经一宿，亦同此判。
此中展转者，即约七日日日受药，至第八日并相染犯。或即日舍忏，或至十四日。舍还三判，具缺不定。是故受舍并约七日明之。古记错解，后学难晓，略为图示。
言展转者，即上七日受者，至下七日，舍时三用展转不定。如第三日受者，八日舍时，得还主用；若九日舍，即舍与僧；若十日舍，即与守园人；但过七日，与园人，即无展转矣。言十二日兼三，谓从第八日已来五日内舍，并兼三用，十三日但二用，十四日唯一用。如图可见。
问：何以但至十四日耶？
答：已后舍者，并同一判，皆入园人，故不明余日。
可思之者，令属意也。勿诵语者，诫随言也。
问：长衣还得服本著，长药所以非本服者？
答：衣唯防长过，舍则其过灭。药长乃同衣，别有宿、触过，故不得服用。
广问答中，初问。引衣例药，亦合得服，何不同者？上服字，古本作复，音误。答中，初明长衣，次释长药。言同衣者，舍已过灭故，犹兼宿、触，故不同衣。
问：染下六日药，有失口法不？
答：不失。何者？说净为防长，不说故染余。口法防宿、触，本不防长过，故知不失受。所以通僧食，良由无过故。
次问。以七日中日日受药，八日染犯，能染过限，所染未过，然既被染，即应失法。答中，初句判定。何下，征释所以，为三。初明被染。若第七日都将说净，则无染犯，不说故染，则知净法本防长也。口下，次明不失受。所防既别，故法自存。所下，三、引证。即第七日药舍与僧服，由有口法，无宿、触过，故听僧服。
若尔，不失法本，主应合食？亦如上解。
转难中。指如上者，即上文云已越七日，无更服义等。
问：药受过期限，不食是亦失；受日不出界，过限亦应失？
答：药服为于病，病转有期限。受日本为事，事在故法在。所以上明随病一二日，乃至七日转故也。
三问。谓夏中受日未用，但使缘在，纵经多日，受法不失，药法不同，故引比难。答中，因病加药，病限即时，为事受日，事容延缓。所下，指前为证，即重受中多论、僧祇文也。
问：药既说净，过限失受，净法在否？
四问。谓至七日说净，八日失受，疑谓净法亦应随失。
答：有人言受法虽失，净法在故。
初师中，初文，可解。
若尔，净依手、口受，本失末犹存；亦可约界结摄衣，解却大界衣界在？
次科。净法是能依，故为末；受法是所依，故为本。本既已失，末不应存。故比结界，义则相反。
有人解云：不同解界：一、僧约有心解，二、衣必假大界。净法不尔：受法任运失，故非作意舍；二、净法不假于受法，是故受失而净在。
三中。初明解界，二义故失。次明净法，反界二义，不可比同。衣界非大界不成，净法无受法自立，故云不假等。
有人云：若第八日，相与俱失。既不任用，加净免过。
次师，立理中。谓第七日说净，至第八日净法与受同失。既下，释所以。上句明后失净，下句显前说净，止免长过，非为久畜。
若尔，如犯舍戒犹须忏，比此口亡净法在？
答：受过俱无二法谢。此障犹存故须悔。又不同衣净法存，所防在故法不失也。
释难中。谓如犯残下诸罪，舍戒还家，后复重受，须忏先罪，彼既戒失而罪尚在，今口法失，净法合存，如何随失耶？比，谓相并。答中，初二句释通，上句释净随受失。受过文误，古本作彼过，对下此障。由加净法，俱无长过，所以受、净二法俱谢。下句释舍戒罪在。罪是业障，障不可亡，不随戒失，故须后悔。又下，次遮妨。以前长衣净法不失，恐引为难，先此通之。所防即长过。
问：净财加受净法谢，药加净法不失受者？
答：衣患无故净法亡，药患服故二法在。
五问。谓说净财将作三衣，加受持法，即失本净，反例药说净已，受亦合失。答中，患谓病患，衣无药有，此则可知。
亦不欲广于问答，以费纸墨。欲开神慧，知持犯相。读者思之，慎莫诵语，大误人也。
结诰中，三：初叙非意；欲下，示广意；读下，诫封著。
二十七、过前求雨衣、过前用戒。
第二十七，过前求雨衣过前用戒。
此中两戒合制意者。本制雨衣，用有时限，预乞、先用，违反圣教，故制。
二十七，通释中，初科。制用有时限者，三月十六日后求，四月初一日后用。预乞先用，两并违制。
过前求五缘成：一、是雨衣；二、过前求；三、自为己；四、彼与；五、领受。
问：与彼乞衣有何异耶？
答：三异：一、衣体不同；二、开缘别，此有时限，彼无时限，唯除四缘；三、亲非亲别，上则开亲，此二俱犯。
初过求缘，问答中。三异，初体异者，彼是三衣，此是雨衣，余二可解。
过前用四缘成：一、是己雨衣；二、时中得；三、过前持；四、过前用。
过用缘中。二、时中得者，准此不犯前求，方犯后用。准多论犯过求者，过用但吉。前总义云雨衣重犯者，谓过用中随用随犯。
佛在舍卫。毗舍佉母请佛及僧。婢白时到，见诸比丘裸浴。因发八愿，为佛所赞。六群常求，比丘举过。佛因制戒。
就戒缘中，因发八愿，是开缘也。
戒缘中，八愿者：一、与客比丘食；二、与远行比丘食；三、与病比丘食；四、与随病药；五、与看病食；六、食粥；七、给比丘雨衣；八、给尼雨衣。
若比丘，春残一月在，当求雨浴衣，半月应用浴。若比丘，过一月前求雨浴衣，过半月前用浴，尼萨耆波逸提。
戒本分二。
立法中四句。一、人。二、春残月，求衣分齐。三、浴衣，制名相也。诸师解者多途，皆不可用。今西土来者，亲自对之，还同三衣可披著也。故僧祇云雨时披浴，余如钞中。四、半月下，制用时节。多论云：雨、热时障身浴，无雨时裹三衣。若闰三月者，后三月十六日求。闰四月者，前四月十六日用，同安居也。此土僧用全希，故略言也。
戒本，立法中。三中。初点文。雨浴衣是名，注释其义。十种衣体，同上所明。诸师下，次显相。初斥非，钞云：古谓如傀儡戏围之类。今下，示相，即亲问梵僧，则彰得实。故下，引证。指如钞者，彼云常须大雨时披不得当三衣，则其相可知矣。四中，初点文。多论下，引释。初明畜用，若下，示求用时限。此下，示略。
戒本五句：初犯人；二、前求；三、前用。下二，可知。余文相，可解。
戒本。第二，前求犯前；第三，前用犯后。下二句，即舍堕。余文，即后注。不犯中，雨衣不得余用，舍已故得。又不用犯吉，著故不犯。浣、藏举有缘，开不用吉也。
二十八、过前受急施衣、过后蓄戒。
第二十八，过前受急施衣过后畜戒。
此亦两戒共制，非是一衣。不同雨衣一事生二也。制安居竟，开受夏衣。今为急缘，无暇待竟，逆前而施，故开受之。又恐滥逸，限前十日，与夏衣接，还同本施。今过前而受，后不说净，违反二教，故制犯舍。
二十八，通释中，初科。初对前戒明同异。非一衣者，前犯急施，后犯畜长。不同雨衣者，以过求、过用，同是雨衣，故一事生二。制下，正叙开制。初明开受，本须夏竟，缘开前受。逆，犹预也。缘如后引。又下，次明制意。前十日者，七月初六已后，至十五日。满十日，明日入时，故云与夏衣接。同本施者，还赏夏劳故。过前而受，是违急施限，后不说净，即违畜长限，故违二教也。
五缘成犯：初、是急施；二、知；三、七月六日前；四、无缘；五、受，犯。过后畜者，亦具五缘：一、是急施；二、知；三、七月六日后十日内；四、不作净；五、过限，犯。
列缘中。初过受五缘。次过畜中，第三须限内者，准知前后不重犯也。
佛在毗兰若，听受夏衣。六群常乞衣，常受衣。跋难陀异处安居，异处受衣。佛在舍卫安居中，大臣为安居施，佛因开而制戒。
就戒缘中，非时乞夏衣。僧祇、五分安居未竟，受、乞衣者吉罗。此唯为夏后是急施衣，今日不取，明日即无者开。
戒缘。注文，二段。初明听受夏衣，六群非时常乞，跋难陀非分而受，因开过起，此叙兴制之由。二、因舍卫大臣施缘，方立斯教，即断非时先受夏衣，除急施缘；又须限内，无缘乖限，并非时施，不得时利也。注中大臣者，律因波斯匿王二臣，一名利师达多，二名富罗那，王敕使征，时二大臣作是念言：我今当征，未知还否。我常夏竟为僧设食施衣，今者未竟欲施。即往白佛，佛言：若是急施，应受。僧祇、五分时前犯吉，简无缘不开。此下，明有缘开受。唯为夏后者，明本施缘。不取即无，出其开意。
若比丘，十日未竟夏三月，诸比丘得急施衣，比丘知是急施衣，当受；受已，乃至衣时应蓄。若过蓄者，尼萨耆波逸提。
戒本七句。一、人。二、十日下，明其时分。七月六日受，去十六日自恣满十日，此是受时。若在先受，是名过前犯也。若十日内受，与时分相接，至腊月十五日应说。不说，此但有过后犯。前是领受故生，后违说净故结。古德云：举前以明非，举后以释疑，无重犯也。三、明财体。四、比丘知下，立法也。五、若过下，明业。余可知。
戒本，第二句中。初明前受时分。若十日下，次明后畜时分。腊月即八月，且据不受迦絺为言。上是别列。前下，总简。初正简。古下，引证。举前明非，正制领受故。举后释疑，重决畜长故。二不并有，故无重犯。三、财体中。注文先示急施名义，后示衣体。十种，同前。四、立法中。注文初释衣时。若下，二、明次第增。自恣十日在，即七月初六受，前满十日，后不更增。乃至者，谓初七受，前得九日，后增一日；初八已去，前次第减，后次第增。明日自恣，即七月十五日受，止得一日，故后加九日，续满十日开也。五中，过畜，即所造业。余可知，即舍堕二句。
注解衣时下，明非时、时相。
问：何以非时受衣，一月、五月外更增九日，时中受衣，所以不增者？
答：此本是时衣，急故非时受，所以时外开。余本无时限，随受随时说。
释注，问答中，初问。以十日常开，据须齐给，时中受者，何意不增。答中，初明急施须增。余下，次明余受不增。言无时限者，谓非急施缘所开者。若非时受则限十日，若入时中则一月、五月，故云随受随说也。
问：长衣七月六日受，十五日前是开位，十六日接是时分，何为不同急施衣？
答：受长无时节，随受名非时。急施必接时，所以前后开。准此为言，七月十五受长衣，时内九日须说净。
次问。非时受者入时不开。答中，初明余长通余时。次明急施局时。准下，重决长衣。时内九日说者，准知迦提开长，须约时内受者。应作句料简。初约时非时受为四句：一、非时受时衣；二、时内受非时衣；三、时内受时衣；四、非时受非时衣。又约有犯作四句：一、时衣非时犯；二、非时衣时中犯；三、非时衣非时犯；四、时衣时中犯。
问：为夏而施是时衣，可得一月、五月开；余非为夏而施者，应是时中判十日？
答：衣利宽多，故通开也。
三问。时衣可开，非时不应开。答中，以五利中食利有时故狭，衣利常须故宽，如十日、月望、急施，时非时等，并开一月、五月是也。
有人准此，谓七月十五日离界，不破夏，非离衣。以明未出是不犯，明出开时复非制故。
次异解中，他解为二。初立义。以下，出所以。明未出不犯者，在夏限故。明出无过，入开限故。
今解不然。明未出时夏未竟，须在界内守地了，明出方名一期竟，方开外行及离衣。不同急施前后开，此但后开无前开，越于昧爽故是犯。
今解中。初斥古非。谓十六日明相未现，犹在夏限，出则破夏，故须在界。地了即明相。一期即三月夏限。不下，简滥。古师准此，故须分之。急施时前开十日，后入时中开一月，前后皆开，故可相接。坐夏护衣，开后迦提，时前不开，故非相例。越昧爽者，未明出界。破夏离衣，故云是犯。
问：月望与长衣，同为一月衣；絺那与迦提，同为五月衣。何故迦提月，不摄十日衣？
答：各有其类，两不相摄。所以然者？一、时非时别；二、利有宽狭；三、本末不相收。不同絺那摄迦提月，同是时位，同得五利。一月初制，五月后开，以长收短，故得相摄。月望、十日，例此可知。
四问。初举类。月望前十日，即本长衣开，后加二十日，通为一月望；又迦提本一月，迦絺但增四，相通为五月。此二皆相摄。十日与迦提，如何两各立，不从十日加，与上不同者？答中，初二句总答。上句通示三种，下句别显迦提。所下，别释为二。初释迦提不摄十日：初义可解；二、迦提五利故宽，十日唯长故狭；三、以迦提、十日，缘据各别，两不相因，则无本末相收之义。不同下，次释前二相摄。絺那摄迦提，反上三义，一、是时同，二、得五利即宽同，三、从本开末，故两相收。月望例此者，一、非时同，二、即狭同，三、十日不足，故加二十，以长收短，故通一月。
私释：准前五分，先开迦絺，后开十日，则有迦提时，未有十日，那得相收？
下开通中，具列两开，文相极显。
开通中。具列两开者，注文初二句两并顺教。若夺下，开过前，若寄衣下，开过后，同长衣缘也。
二十九、兰若有疑离衣过限戒。
第二十九，兰若离衣戒。
此戒与前离衣有二不同，故须更制：一、前在聚中一宿犯，此在兰若六宿犯；二、前无贼难德衣开，此则有难不成受。
二十九，对简中。初标示。一下，列释。初义自含二别：一、聚兰处别，二、一六时别。二中亦二：一、有难无难，二、德衣开、不开。以德衣有王、贼等难，不成受故。更加一义：前通三时，此局冬分。
论犯六缘：一、是受持三衣；二、冬分非时；三、有疑怖畏；四、置衣村中；五、无因缘；六、过七夜，犯。
犯缘中。二、冬分者，八月十六至十二月十五也。五、无缘，谓有夺、失等想，水陆道断等缘，则开不犯。
佛在舍卫。比丘兰若处为贼所打，并夺什物，佛令留一一衣置村舍内。六群寄衣游行。同徒举过，佛因制戒。
就戒缘中，置衣村内，开缘也，下明犯相。初明打夺什物者，有人数衣钵满十，非也。什谓物之总号，不局衣裳。文彰人物多者，积聚一处，并名为什。
戒缘中。初分文。下明犯相，即六群起过等。初下，牒释。注中留衣村舍者，谓兰若遭贼，故听寄衣村聚，身在兰若。文释什物。初引古非。六物之外，未详加何等物，数为十也？什谓下，今解，又二。初释名。物总号者，数该多少，岂唯在十？不局衣裳者，体通一切。文下，点示文意。
若比丘，夏三月竟，后迦提一月满，在阿兰若，若有疑恐惧处，比丘在如是处住，三衣中欲留一一衣置村舍内，诸比丘有因缘离衣宿，乃至六夜。若过者，尼萨耆波逸提。
就戒本中，约文十句。
一、人。
二、时。列非时分。
戒本，第二，初科。初云时者，总标第二句也。列非时者，点文注也。
问：戒本何为无德衣开？
次科，问意，可解。
答：上士翘勤，不受宽利。
初答中。以德衣五利，随人受之，今是兰若比丘修头陀者，故云上士翘勤，谓翘企望上而进行功，唯务少欲，岂受宽利耶？
若尔，应无迦提月？
答：德衣作法有，迦提任运受。亦可文列迦提月，谓是夏竟时，非受于五利。
转难中。以文云迦提月满，既有迦提，亦受五利，那云无者？答中。初约同开释。迦提一月夏竟常开，上士同沾，文中故列。虽教所开，自不受利。亦下，次约标时释，谓文标时限，非是开利。
又解：异界比丘不成受德衣。律云：有难、无大衣。今既贼难，故知不合受。无难亦应成。
次答文，二。初约异界释。以兰若坐夏，往他寺受衣，即非同界，德衣简故。律下，次约难缘释。即王、贼等八难，不听受德衣。文举两缘，正用有难，因引无衣。
三、兰若者，注云去村五百弓弓长四肘，肘长一尺八，以此为率，通计六尺为步，则二里也。此谓头陀兰若，闲静处如盗戒说，离衣，僧界，难事，总有五。
三中，释注。初示分齐。每一百弓，成一百二十步，五百弓共成六百步，三百步为里，故有二里。此下，简滥。如盗戒者，彼云若闲静处，即兰若也。三、离衣。四、僧界又二，即有难、无难。五、难事，即提舍兰若受食也。
四、有疑者，如注可解。十诵乃至恶比丘畏。
四中。初指注。十下，引示。恶比丘畏，谓恐相侵损，亦开留寄。
五、比丘下，明既有难，即离衣宿，不作日限。如五分：上二衣，随所重者寄一。下衣随身。礼拜、入寺、乞食，不得单著。
五中。初明无日限。以文中但云留衣，不言日数故。此即暗指古非，下文显斥。如下，示所离多少。一、唯开一衣，二、不开五条。
六、置村舍内。僧祇云：还寄可疑俗人家，开留一衣，不作日限。五分：前后安居未满，无怖不得离衣。彼国八月贼发，杀人取肉祀天，诸人至期不出，遂至兰若害诸比丘。故开寄衣，不作日限，唯须十日一度往看，无有湿坏。免贼难故。
六中。僧祇可疑家，即反委盗者，则无所虑。五分，初明夏分不开。彼下，次示本开缘。祀，即祭祀。十日往看，欲知湿坏，非是会衣。
七、诸比丘下，明有别缘至于七夜。此律文略其缘。古来诸师寻文不了，谓是恐怖，故开六夜。今约戒本，文相自分。前是难缘，如上已解。今是别缘，故须引证。如僧祇云：何故唯开六宿？因往断事，为衣重故，时须六宿，故即舍衣六夜为戒。五分：有僧、塔事，和尚、阇梨及他事者，皆听六夜留衣俗家。若一、二、三，乃至五夜亦尔。余如钞。
七中。初点文，别缘，如下引示。古下，斥非。初叙古解。今下，示今判。文相自分，以前明疑怖，不云时限，后云因缘，乃云六夜。僧祇断诤，五分三宝等，即是别缘。一、二、三等，谓极至六夜已内随开。四分阙此诸缘，故令古来妄解。
问：若云有难无日限者，前列缘云有疑怖处过七夜犯，如何通耶？
余如钞者，彼云事若未竟，中间常许等。
八、若过者，是业成故。
下二可知。余同离衣戒。
后二句中。余同离衣，点注不犯等文。
三十、回僧物戒。
第三十，回僧物入己戒。
所以制者。出家高士，知足为怀。闻他施僧，方便回入，长己贪求，外恼施主，于僧失利，殊所不应，故制。
三十，制意。初示合行。闻下，次叙过恶，有三：长贪，一也；恼施主，二也；失僧利，三也。
论犯，四缘：一、是许僧物；二、知作许想；三、回入己；四、领受犯。
许僧物者，于己有滥，回容称心，喜为制重。佛、法之物，无滥义稀，虽回制轻。
犯缘中。初列示。许下，对三宝辨异。己在僧数，故云有滥。
佛在舍卫。居士饭僧、施衣，跋难陀闻，语言：施僧者多，今可施我。居士后见长老比丘威仪具足，便即悔叹。比丘举过，佛因制戒。
就戒缘中，文相易耳。
戒缘中，注文，初叙比丘回施，二明居士悔叹。
若比丘，知是僧物，自求入己者，尼萨耆波逸提。
戒本六句。
一、犯人。二、知。
三、物已许僧者：决非属己，定为僧作，众多别少心未决故，回，犯堕；为僧作未许僧者，虽非属己，众别未分，若回，犯吉；已许僧者，定属有主，回，犯重罪。
戒本，第三中。初句决非属己，舍心决也。众多别少，谓欲与众则恐人多，欲与别则复虑人少，即犹预未决之意。次句，由未决许，回则但轻。上二句并属当戒，重轻异耳。第三，落前盗戒。
四、自求入己，论业相也。注中四对：初、僧塔；二、现前四方；三、僧尼；四、同类。故曰异处也。
四中。初点文。次释注中，四对，合注可分。注中说字误，合作许字。反上交互，如许塔转与僧等。三、僧尼者，施尼回与僧也。四、同类异处，即许彼寺，回入此寺。
下二，可知。余文相，引钞取释。
五六，即舍与罪。余下，指略。注不犯中：初二开心差；若许下，开不入己；若言下，开非意。
诸大德！我已说三十尼萨耆波逸提法。
今问诸大德：是中清净否？
诸大德！是中清净，默然故。是事如是持。
就九十中，先以义求，后随相解。
初别料简，七门以分之：一、配三业；二、约自他；三、明遮性；四、论持犯；五、简僧尼；六、关诸部；七、辨任运。
初配三业者。九十一篇，三十一戒在身成犯，二十一戒在语成犯，三十八戒通于身语。
九十单提，义门有七，初门，总配中。标云三业，而但列身语者，以意业通故。
就初三十一戒中，何者是耶？作偈记之，法事单历。女未强脱覆，作屏施别过，非残不外坐，屏露四三军，酒水击半白，二随打搏宫。
次科，身犯中。法事单历者，此句通指诸偈，以双持双犯，法事兼有，此下偈括不可双标故。女未强脱覆，作屏施别过，非残不外坐，屏露四三军，酒水击半白，二随打搏宫。
有二十一戒，口业犯而非身。故偈记言：故毁两同说，道女异嫌尼，讥法恐怖疑，发起欲拒毗，同欲无根谤，二十一语持。
次语犯中，初科。故毁两同说，道女异嫌尼，讥法恐怖疑，发起欲拒毗，同欲无根谤。二下，一句总结。
昔云：小年与受，是口业犯。今解不尔。律结和尚，不是戒师。当时和尚默坐众中，未曾有语。故知解非。律结僧吉、师提者，此在自身作业假他语也，如后为道。
次斥非中。初牒古解。今下，正斥。初约义斥非。律下，示今所判。指如后者，文见次科。
三、就通身语，又分为二：有三十一戒，语家作业共身心犯；后有七戒，语家止业共身心犯。
就前分三。
初有十九戒，自语作业假他身犯。偈云：掘坏牵用劝，然藏饮杀驱，与衣捉落宝，高床七戒俱。
三、通身语中，初段，十九戒中，初科。掘坏牵用劝，然藏饮杀驱，与衣捉落宝，高床七戒俱。
此一段戒，若论自业唯身心犯，属初门中。今据教人成自犯义。如前教人掘地，言了未结，必假前身掘地、坏生，教者方犯，故云自语作业假他身也。不同妄语，无别事故，言了即结。余者例知。
简辨中。由此诸戒，自作教他二俱成犯，故涉前后。初明属前。今下，次明属后。初引掘坏以明。不下，简异单语。余下，指例，即余诸戒也。
若尔，如诳他言了未结，要待前闻，闻即身业。
答：今取运为造作，别名身业，不取闻知通名身业。
释难中。以妄语成犯，事同假他，故蹑为难。答中，造作事异，如掘、坏等，名身家别业；五根触对，事用未彰，名身通业。
中有七戒，自语作业假自他身。如与期行，要先共期，后身同路，越界方犯。偈言：屏露二处敷，四期索美食。
次七戒中。初示业相，后以偈束。屏露二敷，亦约先语教人，前人为敷，我身舍去。四期。索美食，先以语索，前人施与，我食方犯。
后有五戒，自身作业假他口成。如啖叹食，假尼口叹，身业咽犯，余者例同。偈言：赞谏及二听，与年不满五。且如违谏亦有言拒，今就一相，知别有义。
后五戒中。初示相。次偈括。赞谏二听，与年不满。且下，别简谏戒。若取言拒，应在语业，今明不受，多就身论，故云一相。
大分第二，次有七戒，语家止业，共身心犯。偈言：覆背足非时，家真不与欲。
第二，语止七戒。并有教法，由口不作，身违成犯故也。偈中：覆背足非时，家真不与欲。
覆藏一戒，诸解不定。伽、母云意业成犯，此就本为言也。善见云身心犯者，由见闻他犯，怀覆不说，此通口业，未可取分。今云：闻过言陈，本自无罪，止口不露，意怀覆故，身为过本，故两取之。
别释中。先引诸解。伽、母就意，意即是通，犯相难显，不可全用。见论身心通别齐举，见闻是身，怀覆即心。据云不说即是口止，故通口业，但文不标显，故未可分。今下，判定，即通三业。舍通就别，指归身、语，结属当科，故云两取。意在其中，不言可鉴。
次解第二，自作教人，约犯差别。
有十二戒，教人同犯，余即是轻。偈云：掘坏牵用劝，恐然藏杀饮，无根捉落宝，自作教他同。此十二戒，但使教人，纵不为己，作即同犯。
二、自作教人，初十二戒。余即轻者，无教人同犯故。偈词对前，寻之可解。
更有十戒，教人不为己，无问心之轻重，但得小罪。其相如何？偈云：屏露与尼衣，高床下七戒。此之十戒，教比丘作，若为己者，能教犯提，受使犯吉。若不为己，受使犯提，能教犯吉。
次十戒中。互通轻重。所以前标不为己者，且欲对上示不同故。其相下，列示。屏、露即二敷也。此下，正明能所互犯轻重。
约义以求，统通九十，义犹不尽。如有打、搏，自他同恼，何不同犯，岂唯小谤、饮虫水等？但是文无，义决则齐，何得不有？故知未尽。
义求中。上是约文，文则局数，今此据义，义求则通，故云不尽。文举打搏，余可自寻。
次解第三，遮性义者。
有三十戒，性与理违，悔犯事净，集业未遣，要倾我倒，苦根方止。余六十戒，但有事违，不无讥丑，故违教网。
三、明遮性，通简中。初明性戒。性通三性，善、恶、无记。今此局恶，故云违理。于此须明化、制两教犯忏不同。犯化违理，毁制违事，比丘犯性，理事俱违。依律行悔，但翻违事，故云事净。违理犹存，故云集业未遣。若准忏篇，修三种理观亦能破业。今从究竟而论，故云要倾我倒，即须破惑入圣已去。惑能起业，业能生报，故曰苦根。余下，次明遮戒。此单犯制，于理无违，但依律忏，以事翻事，无不净矣。
广解遮、性，如上已陈。今直数之，知异便止。性恶，偈言：故毁两说异，嫌强牵用讥，谏驱恐覆疑，畜饮发说随，随拒毁同欲，不屏打搏无。
次括示中。初指广。如上陈者，即僧残义门。今下，正示。偈中：下说、同、欲、不、屏、无。
次解第四，持犯方轨。
就有十二戒，具二持犯。何者是耶？例有七阶。
初、有羯磨故，得说罪教尼。二、受功德衣故，得背请别食。三、有嘱法故，得非时前后入他家。四、作余食故，无足食劝足。五、作口法故，七日尽形，无残宿不受。上列五阶十罪也。十一、净施问主著。十二、僧事与欲起。
四、明持犯，双持中，初科。诸戒事别法同，故合为七。
问：德衣开五利，何独背别得为作持？
答：前篇长离自有净施、羯磨，此中入聚别有白法。此三长开，德衣时短。舍短从长以明双持。背别二戒，无别开法，故取德衣为作持也。
若尔，前三得用德衣为作持否？
答：若用德衣，则废本法，故知三戒并兼两法。就本从长，故所不列。
此等诸戒，并有教开。顺作无违名作持。止口不作名止犯，身违事合名作犯，此止、作两犯，体一名异。古人云：止法止事，名为止持。故知二持，名体各别。
次科，古解中。前列三行，欲显同是造作所成。后独出止持，欲明守戒非造作故。两犯体一名异者，彼谓作犯，义兼止犯，止作名殊，业思体一，无别二犯。前亦古义，后方标者，欲彰止持最为非故。止法止事者，彼谓法、事都无所为，名止持行。作持是运造，止持即不为，故名体别也。
问：如昔所明，义有何失？
答：彼但解止，都不识持。持既成善，善即是业，业不自有，必假行成。行即行心，无非造作，若都不作，但是无记，焉能成业？故知古解于理大乖，是以疏家篇篇提破。讲学临此，须善思之。
今解不然。如上广列。持犯约教，随戒彰相，具二持犯。如有羯磨说粗罪是作持，不违教说名止持，无教辄说是作犯，抑教不求名止犯。据此为相，可不明耶？余可例知。
今解中。四行并据造作为言。指如上者，即僧残中。持犯约教者，示其源也。随戒彰相者，双单别也。如下，略示名体。二持二犯，一一皆别，举一例诸，自余准说。抑谓抑塞。不求，即不乞羯磨。
若忏罪时，但依戒悔。二犯据法，不在悔收。不学无知，别制别忏。
明忏中。上既异古，二犯体别，须明行忏开合之相。初明本犯，二下，次示止犯。言二犯者，谓双犯中止犯罪也。或可悔法中不收此罪。既是别制，故须别忏。言别制者，以更重增无知罪故。
如昔解云：七日等药，加二受竟，防无非时名作持。今解不然。七日无法，非时得食，本无限约。由作口法，过限故有非时。此乃口生非时，何得口防非时？故知无也。
斥七日中。初引古解。七日等者，等取尽形，彼谓加口法已，非时得服故。次示今解，又二。初明非时本开暂服，则知口法不防非时。由下，次明过限能生非时，则知口法非是能防。故知无者，谓无防义也。
覆藏昔解为作持，亦非义也。颇有顺教覆，得说无罪耶？如非时入村依教作，与本入村时无别，故说为作持。
斥覆藏中。初示非。彼谓发露即是作持。颇下，反诘。若许覆藏说而无罪，可名作持。然无此理，故不可立。如下，引前比显。前十二戒，若本无法则成于犯，由开作法，故名为持。覆藏不尔，相比可知。
问：教人掘地，开知净语，岂非作持？
答：上之十二，顺教身作，故号作持。知净语者，但开教人，无有自作，不名作持。
释妨中。知净开法，相似作持，故须简别。答文，易解。
次有二戒，作持止犯，覆藏不摄是也。余七十六，并是止持，作便有犯。
次单持中。初明二戒作持止犯。由不露、不听而成犯故。
问：此明覆藏，与古何异？
答：古从法说，判在双持。今就事论，止在单摄。语同义别，文中自明。
余下，次指余戒止持作犯，可知。
作持作犯，上篇广张。今明止犯止持。
三、广分品位，标中。指上篇者，即前总义及僧残义门中。
言止持者，谓佛制教，令学行之。我依修学，于境无犯。然根机利钝，不可齐准，至于万境，由迷疑网，故以诸九，定品优劣，且分三位。
止持，标叙中。初示立教之源。我下，明为学之本。然下，生起品位。言诸九者，据通为言，若法若事，不出可学、不可学二九句法。就戒别论，双持犯者，法事两别则有四九，单法单事但有二九。止犯加八，唯收不学教行之罪。言优劣者，持门则识优疑次，不识最劣，犯门反之。
上品一句，识法识犯。如德衣加受，功用须知，名识法也。如有违越，或吉或提，开合衣、药，定罪多少，名识犯也。余相例解，不能具出。由本戒无失，复不愚学，识达皎然，名为上品持律。
上品中。初标句。如德衣下，举前背别开法，委释其相。言加受者，谓作羯磨，人别三受。功用须知者，钞云：能感多衣，衣无败坏。又云：以众僧同受此衣，便招五利功德。如有违越者，谓受德衣有多制法：一、应时节，须安居竟；二、简衣体，制造合法；三、简受人，唯须当界前安居具三衣人；四、简持人，须具五德等。一事乖法，受则不成。既不成受，妄开背、别，一一戒下，各有提、吉之罪。重轻不定，故云或也。开合衣、药，谓背请戒，或单衣食请为开，或兼衣食请为合，有背不背，如后自明。定罪多少，谓二戒下有方便、根本、重轻等相，亦如后说。余下，指十一戒。由下，结位。
中位有四：初识法疑犯；二、识法不识犯；三、疑法识犯；四、不识法识犯。识同前解。言疑法者，谓受德衣用法有四，疑一、二、三，不能通决。言不识法者，迷昏不学，任物牵行，是非由他，自无尺寸。于犯疑暗，例此可知。然于一事由带一识，故判以为中品持律。
中品，分三。初列句。识同下，牒解有三。初识指前。疑中，言四法者：一、和僧单白法；二、差持衣人白二法；三、正受衣法；四、出德衣单白法。不识中，任物牵行，如盲人也。自无尺寸，不能度量也。学者明教，教即目、尺。有目则能见险夷，有尺则不迷长短。后生闻此，犹不省耶？于下，次例迷犯。谓于犯上有疑、不识，准上释之。暗即不识。然下，三、结位。一事合云一法，或可事名是通，存亦无失。
下品四句：初疑法疑犯；二、疑法不识犯；三、不识法疑犯；四、法犯俱不识。此全昏学无境有识，故判以为下品持律。
下品，列句结位，可知。
问：既愚不学，如何名持？
答：非犯本戒，名为止持。但于教相止心修学，望于过境，带不学迷。
释疑中。非犯本戒，谓望根本无犯名持，不学无知枝条是犯。
又应问曰：枝条有犯，岂合名持？
答：罪归教行，止犯所收，持门但据根本净耳。
上品明人，故无罪失。中品有四，各带迷疑，即有八罪，罪名如上。下位四句，句别四罪，迷于法犯，具不学迷，即十六罪，亦如上解。
示罪中。两指如上，即前诸篇。上品，无罪。中品四句，不学四吉，无知二疑吉，二不识提，共八罪也。下品不学八吉，无知四疑吉，四不识提，即十六罪。此门总二十四罪，十八吉六提也。
次解止犯九句，谓于教行明昧，修学人根不同，得为九句。有立八句者。今解：翻解明止犯，唯八，不得立九。既迷教行，无法、犯两识也。翻修明止犯，托相具九。如九十中，不作教法，辄行、辄食、辄语、辄取，望不作法名止，随作即违名犯。
次明止犯，叙立中。初标叙立意。有下，次示古解。古师八句，除识法识犯，唯收不学止犯。今师八、九双立，则收两种止犯。今下，后出正解。翻解即不学无知罪，所谓教行止犯也。翻修即诸作持戒相翻罪，所谓事法止犯也。翻解中。初定句。既下，明无下品之意。约迷论犯，识则非迷。
若尔，后九句中何得存之？
答：彼有根本，故不同也。
翻修中。初定句。言托相者，即诸戒相。如下，举戒以示。四辄者，总前十二戒：辄行有三，辄食六，辄语二，辄取一。随作谓造事，即违谓违法，此示二犯同时，不妨体别。
然识教相，无有愚迷，此下位一句。中品四句，如上所列，各有二罪，故合八也。上位有四：初不识法不识犯；二、不识法疑犯；三、疑法不识犯；四、法犯俱疑也。句各四罪，兼于学迷，故十六也。
正列中。三品可数而知。言学迷者，学即不学，迷即无知，通收疑、不识也。
犯门解义，罪多为上，翻持中可以知也。顺持解犯，何为不得？恐多诵文，自昏觉慧，故倒动之。心若明了，乱亦无苦，如鸟群飞，自分牝牡也。
明倒中。初正明。翻持中者，持门解义，无罪为上。又复犯门列句，从重至轻，故上品以二不识为初句，与持相反，对上可知。顺下，次出倒列之意。牝牡即雌雄。
次解第五，僧尼不同。
九十戒中，六十九戒僧尼同犯。故尼律中单列戒本，辨相同僧，文不繁也。
第五，僧尼，同犯中。初示数。尼有一百七十八提，今且约僧数对明同异。故下，引证。尼律即尼戒本。同僧犯者，缘起、广解，例皆略之，为省文故。
有二十一戒，与尼不同，有三种例。
初有无不同有三，谓辄教诫尼说法至暮讥诃教诫。尼非师位，次第即无。
次明不同，初有无中。此三僧中相因而制，尼是下位，无教僧义，后二因无，故云次第无也。
就中轻重不同，有十三戒，偈言：作衣持屏坐，三期受赞食，劝足美牙角，过量覆三衣。论其罪相，至文当解。
次轻重中。作衣持屏坐，三期受赞食，劝足美牙角，过量覆三衣。已上，并僧提尼吉。
后有五戒，犯同缘异，偈云：背请足外道，小年雨浴衣。皆谓犯罪即齐，开缘有异，故尼律中别立戒本。至文更出。
三、缘异中。背请、足食，下戒本中并云尼吉，疏云作不同戒耳。尼中二戒合制，故戒本云：先受请，若足食已后食者，提。外道者，尼中白衣男子亦犯，僧则开之。彼戒本云：自手持食与白衣、外道者，提。小年者，尼中十八童女增二年学法，僧则不尔。戒本云：不与二岁学戒，满二十，便与受具，提。雨浴衣，过量虽同，用则有别，僧开夏月，尼听常用。
敢依律例，更有义求。如牵出房，春、冬僧尼同犯，若是夏房，尼提僧吉。二、毁訾中，尼通两众，僧即轻重。三、覆藏中，僧罪二阶，尼即三品。有此诸异，何得不知？
义求中。前是据文，此出自见，故云敢依律例。即上三别，牵即缘异，毁即轻重，覆即有无。牵出中，僧有三时分房，夏房入己定，不须避上座，牵稀故轻。尼提者，尼律云：安居中受安居已，乃至随作方便，出门，一一提。毁訾中，尼毁本众及僧并提，故云通两众；僧则同类提，四众吉，故云轻重。覆藏，僧覆上二篇提，下三吉，故云二阶；尼加一夷，故云三品。有下，结告。
次解第六，诸部不同。
十诵九十一堕，无此不受谏戒，别立不敬说法人戒说戒时轻僧浪语戒。似此触恼，而彼自有不随问答戒。
六、诸部中。若论大数，解脱、鼻奈与四分同，十诵与五分同，僧祇独异。初十诵，无一有二异。浪语，谓谑浪也。似下，简辨。不随问答即是触恼，明知浪语别自立耳。
五分九十一堕中，无此不受谏，用虫水饮虫水合为一戒，别立入尼寺辄说法，二、轻三师，三、回僧物与别人。
五分，少二有三别。辄说法者，简非教授。回与别人，简非入己。
僧祇九十二堕中，无此不受谏恐怖二戒，别立为尼说法回僧物与别人不舍净三衣轻众僧四戒。又离余语，别立触恼戒。
僧祇中，无二有四别。上二同前五分。不舍净者，彼律凡物说净已，欲取用者，须作舍法云：此衣净施与某甲，某甲于我不计意，今还舍。不舍，作三衣提，入塔、僧用吉。又离余语者，寻彼戒本及以广律，大同四分，止是一戒。若云离者，不合大数，则应九十三也。此意未详，以俟来者。
解脱九十堕，无此余语与尼屏坐共羯磨后悔三戒，别有在尼寺辄说法回僧物与别人不敬三戒也。
解脱有三别，同前五分。
鼻奈耶九十中，有五不同。因六群共十七群诤，故立戒本：嗔恚者，提。六群挠扰，故结戒云：若击动使嗔者，提。因俭请一二人，多往恼乱，戒本云：不请强去者，提。下开僧事、病及作衣。若比丘先至请家，弄小儿者，提。高声乱人者，提。
鼻奈，五戒全异诸部，在文可见。挠，奴巧反，亦扰乱也。前四名殊，实唯六别：一、不敬说法；二、轻僧；三、入尼寺说法；四、轻师；五、回僧物与别人；六、不舍净。
此列非为繁文，欲显教有同异多少耳。岂唯上列，更应有在。
结略中。初明列意。岂下，示未尽。谓前所出，且据见者，律论浩博，疑有所遗，故云更有。
次解第七，沙弥任运。义如初篇。即上第二教人门中二十二戒。未受令作，受已犯者，三性之中，任运感业。
七、任运中。初指义。即下，配戒。未下，示相。羯磨未竟，事成但吉，法终缘办，罪、戒俱成，小大虽殊，因果不别。
若依光师初作义疏九条，想料当时未必而别。据今托相，不无此义。
次引古中，标。云当时者，谓结集时也。托相者，即戒文也。
初、从妄语至坏神村，有十一戒，明守口意，摄身莫犯，善调三业行；
二、从异语恼僧下，尽覆屋过量，有九戒，明善将人心，随护众意，不相挠行；
三、从辄教诫尼至与女同行来十戒，明远避嫌疑，离染净行；
四、从施一食下，至四月请来，有十七戒，明内资节量，少欲知足行；
五、从观军阵下，至三染衣色来十三戒，系意住缘离逸，修道无著行；
六、从故断畜生下，至与贼同行来，有七戒，明常行远离，修慈愍物行；
七、从说欲非障道下，至不摄耳听来，有六戒，明深心信解，敬顺教法行；
八、从同法后悔至无根谤来，有七戒，明同住安乐，详和无二，相遵奉行；
九、从突入王宫门下讫篇末，有十戒，明衣服外仪，节量谨摄，无违教行。
正引中。然此九行，一一行中各摄诸戒，且约大判，未必尽然，逐段对文寻之可见。
诸大德！是九十波逸提法，半月半月说，戒经中来。
初、故妄语戒。
故妄语戒第一。
言制意者。出家之士，言即称实，宁丧身命，许无虚谬。今违心背想，调诳于人，令他虚解，自失善利，过深恼重，故所以制。
第一，制意中。初叙所应为。宁丧身命，由是性业，宜急护故。许，犹使也。今下，次叙过相，以彰须制。
释名者，言非称实为妄，彰在于口为语，非心不犯名故。
释名中。口是造具，心即业本，欲彰成相，所以两标。
问：故诳为重，戏即犯轻，何故藏物二俱犯堕？
答：妄语非恼重，约情故结堕，戏便结吉罪。论藏恼境深，望藏有轻重，望失情恼一，是故俱结堕。
问中。谓藏他衣钵，故、戏一等，与妄不同，故问释之。答中，五言为句。妄语约情别，藏物据恼同。
问：前叙妄语而云恼重，今言非者？
答：前取诳他是重，此对藏物犹轻。
六缘成犯：一、是人类；二、作人想；三、违想说；四、自知违想；五、言了；六、前人解。
列缘有六。不出心、境、言相，共成妄业。
就语四业，皆是正罪。至于对境，即有轻重。
总辨中，标。云是正罪者，七支性业故。对境轻重者，谓前境有别，过亦差降，次科可见。
妄语一业，随人并堕。由是本妄，续流难断，故圣重制，欲使遮止。
妄语中。初示犯。言随人者，不简境也。由下，出所以。是本妄者，谓从根本我倒而起，顺惑增生，故难断也。立教称业，故云重制。
不同毁两即有轻重。若是同类，受恼情重，能碍布萨，故得提罪。余之六众，设有毁、破，情微诤薄，不碍于僧，故犯吉罪。
毁两中。初二句反前。若下，正示。初明境重。碍布萨者，众法贵和，违恼多诤，且举布萨统诸羯磨。余下，次明境轻。毁即毁訾。破即两舌，坏二边故。
绮语一业，掉戏坏心，过非乖越，未得僧制，通皆小罪。成实云：口之三业，或时离合，绮语一业，必不相离。如多论中，可寻钞也。
绮语中。初明轻重。掉是心盖，故云坏心。对僧白法，境重故提；若对别人，或对僧未白，并境轻故吉。成论下，示离合。令寻钞者，彼以三业离合作句，不入绮语，故知余三通离合，绮语一向合也。
佛在释翅瘦。释子象力善能谈论，与外道论议不如时，便反前语；若僧中问，复违反语。梵志讥无正法，比丘举过白佛。因制此戒。
就戒缘中，因论善法，便行妄诳，以为因起，况余杂事而得成信？五分亦云：我实知非，耻堕负处。是何言也！佛制戒者，为止我倒。今反助我，重加妄习，何由脱免？
戒缘中。初牒释，特举论法以况余事。五分，亦即象力对僧之语。是何言者，疏家蹑责以训后来。佛下，叙制劝持。反助我者，即顺惑也。何由脱免者，无出期也。
若比丘，知。
戒本四句。
一、人。
二、知。注解八种，是正语境，先具解之，违即成妄。见者眼识能见，此律制义，识见非根，不同多部。即以此见为本，若诸根中所得尘境，以之为见，皆是妄语。乃至意识能知，例此可解。不见者，除眼识余五识是，若眼见之尘，语他不见，即是妄语。如是类反，此一句中，具含八妄，如上例解。
戒本，次句中。初通示注意。见者下，次牒解，又二。初释有四境，但释见根，余三例准。先点两宗不同。本宗识能生见，多宗根能生见，故云不同。上约直尔相反，如见言不见等。即以下，次约六根互违。谓随举一根为本，而说余尘为妄，如闻、触、知而言见等。不见下，次释无四境。除眼识余五识者，释成不见也。注文及疏，略举见根，合云：不闻者，除耳识，余五识是。乃至不知亦尔。若眼下，后释总结。先示初句相反之相，余七准知。如是下，正点结文。上出八相，且列语境，此句总反方成妄语，故云含八也。
问：根尘有六，何独列四？
答：触中通含鼻、舌、身三，则具六矣。就别相翻，成十二妄。
而妄语者。
三、妄语者，正是业相。
第三句，点文，可解。
若境界是见、闻、触、知，若想，若疑，便言不见、闻、触、知，波逸提。乃至不见、闻等，亦类上也。若本作妄语念，及妄时不忆是妄语者，吉罗；若前后不忆，正妄语时知者，波逸提。若所见异、所忍异、所欲异、所触异、所想异、所心异，如此诸事，皆是妄语。说戒时乃至三问，忆念罪不说，突吉罗。
注解中，从初至逸提来，于六尘中行妄之相；二、若所见异下，行心思度违反而说，约意地也。
释注，总分中。
问：前段意根行妄，与后行心何别？
答：约根则有无相反，在行则心语互违，故不同也。
问：注中八妄，如何取别？
答：前四以有为无，后四以无为有，心语相反，故成妄业。
就前又二：初约八境违心而说；二、本作妄语下，前后方便具、阙之义。
对六尘中。初段如上。二中方便具阙者，律具四句：初本作是念我当妄语，妄语时知是妄语，妄语已知是妄语；二、初念，中知，后不忆；三、初不念，中知，后知；四、初不念，中知，后不忆。律文四句并犯根本，注中正妄吉者，准义结之。
就后违心中。所见异者，定行心中见诸恶像，言见好相也。及被人问，答他异本所见，故曰所见异也。所忍异者，纳违安苦，名之为忍，语他乐受；亦可同作羯磨，不忍而言忍也。所欲异者，财色经求，名之为欲，答异于本，云乐正法也。所触异者，得冷云热也。所想异者，怨想言亲也。所心异者，缘此说彼也。
次违心中。初科六节。初所见中，定行者，定谓禅定，行即事乱。次所忍中，两释。初约三受释。违情苦受，顺情乐受，不苦不乐名舍受，文明二受，义兼舍受。纳即领纳，安谓安存。亦可下，次约同法释。若口不言，即同默妄。
问：律中心乖相顺，得成众法，成默妄否？
答：善众可说，不说成妄。恶人成难，默亦无过，如僧祇作念失火烧舍等。
三、所欲中。欲谓希须，文举财色，义通五欲。乐正法者，假托胜事，以饰己非，人多此患，学者须慎。余三，在文可解。
所以约心多列相者，明妄者多，须细张网目，不可辄动，动即入来也。
次结意中。微纵妄情，即违教制，犹如密网，鱼不可避，故云动即入来。
波逸提。
四、波逸提下，结罪相中。说不了吉者，自说不了，前人妄解，皆轻也。下开通中，初列八种，反上成持；若意见下，反上六缘所得也。余相如钞。
四、结罪中。初释犯轻。了即明了。次释不犯，反前可见。下指钞者，疏附于文，理不可广，钞明行事，备列时须，可自寻之，此更不引。
二、行骂戒。
行骂戒二。
为人士法，宜出善言，互相赞美，令彼心悦，勇进修道。反以鄙语形訾前人，令他惭耻，废修正业。又伤切人心，甚于剑割。恼处特深，何得不制？
第二，制意中。初叙合宜。人士者，谓人中之士，即目有道之流。律云：佛告诸比丘：凡人欲有所说，当说善语，不应说恶语。善语者善，恶语者自热恼。反下，二、显过相。初约废业明过。形訾，谓相形比而作毁訾。又下，次约伤恼明过。切，谓逼切。剑割伤体，恶语伤心，故云甚也。
六缘成犯：一、是比丘，十诵、五分下四众吉；二、自出毁语，以传他骂但吉也；三、知是；四、折辱意；五、言了；六、闻知。
列缘。二中，传他骂，谓代传他语而骂。
佛在舍卫。六群于断事人前种类骂，彼忘失前后，惭愧不语。比丘以过白佛。便引牯牛以譬，畜生得毁，不堪进力等，便制此戒。
就戒缘中。初缘，后引牯牛为譬，下类上也。论云：畜生古时皆能语者，以世劫初，先有人天，未有三恶，并从人天中来，宿习故语。今多从三恶趣来，所以不语。
释缘起中。初分文。注断事人，即能断诤者。牯牛譬者，律因刹尸国婆罗门有牛，与国中长者牛斗力，共驾百车，赌金千两。时婆罗门于众人前作毁訾云：一角可牵。牛即不肯出力，长者牛胜，输金千两。婆罗门责问，牛即答云：汝于众人前毁我故尔。若改往言，当更与斗，赌金二千两。时婆罗门于众人前赞言端正好角，于是得胜。佛言：畜生得毁，犹自惭愧，况复于人。论下，次引多论，决上畜生能语之意。
若比丘，种类毁訾语者，波逸提。
戒本三句。
言种类者，犯相非一也。约文分六，前三明其外相，就姓、业为言，后三明其内报，就身心为语也。
戒本，第二中，初科。前三就姓业者，姓即族姓，业谓生业，西天此土，姓有尊卑，卑是人之所讳，故用毁之。律中，种卑者云汝是旃陀罗种、除粪种、竹师种。卑姓有五：一、拘凑，二、拘尸婆苏昼，三、迦叶，四、阿提梨夜，五、婆罗墯。行业卑者，贩卖猪羊、杀牛、作贼等。伎术工巧，铁、木、瓦、皮作等。行字去呼，或音为杭，并通。后三中，犯过是业，结使是惑，盲等是报，总归内报。上二是心，下一即身。言犯过者，以六聚罪骂也。多结使者，如云汝是多贪人等也。盲瞎等者，等取秃、躄、跛、聋、哑及余患也。
毁訾者，正行骂也。引上六相，分三品骂：言面骂者，目对而说也；言喻骂者，比类而毁也；言比骂者，我非汝是也。
次科。六相分三，则十八种。喻骂中，言比类者，律中皆云汝似卑姓等故。
就结罪，注中，说善法骂，亦有三品。
第三，善骂中，初科。注云善法，即十二头陀等十七种行，如叹身中委列。亦有三者，面喻比也。
问：善法是好，骂者是恶，如何结罪？
答：以骂者心，欲相屠割，后微见小失，便张广大。汝是练若，如何犹著！离著无学，尚摄瓶衣。故以微缘潜相扇作也。过情非重，故结亦轻。
次问。答中分四。初叙骂意。屠割，犹伤害也。汝下，二、示言相。如何犹著，句绝。离著下，三、举圣况凡。摄谓持护。成论云：初得道时，已坏一切假名相故，但为事用，故说瓶等。谓极果圣人，犹有苦身，未免受用瓶衣等物，岂况凡夫而能免之？彼即假此诽毁善人，谓言贪著。潜谓阴谋，扇即兴谤。过下，四、明罪相。
就此戒中，僧尼犯同缘异也。僧局同类，尼毁僧尼俱提。
何故相谤，通两众者？
谤据治罚也，毁据尊卑，以违敬也，故轻重有异耳。
简僧尼中，初科。初示同异。何下，释难。以大小二谤，僧尼并同，故须简辨。谤同毁异，如文可知。
就众为言，尼骂僧众吉者，稀也；骂尼众提者，数也。若然，谤大僧是稀应轻？以别人相恼数也。大僧知法，骂众是稀，故两众俱吉。
次科，二段。初明尼毁二众，僧轻尼重。若下，引后谤戒，显示不同。大僧知法下，次明僧毁二众，僧尼并轻。
不犯中，相利故说下，虽加形似，不名为犯。片涉讥嫌，即是正堕。勿谓浮小，斧在口中，如钞显也。
不犯中。初释开意。片下，次明制急。勿下，诫劝。浮即轻也。
三、两舌语戒。
两舌语戒三。
夫同住和合，义无乖别。专构私屏，传彼此语，致令僧诤无由得灭，坏乱至甚，何得不制？
第三，制意。专谓专辄，构即结构。私屏之处，听言求事以相斗乱。
释戒名。二边传言，故为两舌。此本翻译，颇是质陋，故今现翻云离间语，斯为得矣。故虽两舌，不作分意，不犯此戒。
释名中。初正释。二边是两，言由舌吐，故以为名。此下，次评翻译。此本是秦译，今现即唐翻。离间语者，口意并彰，名相两得。两舌不作分意，但犯吉故。
六缘成犯：一、是比丘；二、说鄙事；三、屏两传；四、作离间意；五、言了；六、闻知。
佛在舍卫。六群传他彼此语，令众斗诤，不能除灭。比丘以过白佛。便引野干斗乱二兽，况复于人，便诃责已，而制此戒。
就戒缘中，初约人为缘；二、引畜形上，可解。
释戒缘中。初段可解。次引畜中，形即比况。律因善牙师子与善搏虎为伴，被野干斗乱，相视不悦，后知野干，即被打杀。
若比丘，两舌语，波逸提。
戒本三句。就缘斗乱有十众者，道俗各五，加王、臣、外道也。当类犯提，余九皆吉。所以通列者，以斗乱所兴，义通诸境，罪虽重轻，皆是恶法，深可厌也。
戒本，初科。初分文，一人，二业，三罪。就下，释注。十众，即所斗境，七众之外，加王、臣、外道，故为十也。当下，明结罪重轻。
问：当类、别类各斗可尔，互斗如何？
答：不碍僧事，义亦从轻。
所以下，示合列之意。
然妄语业虚顺前情，不就恼境故，七众皆犯。毁两违情恼重，唯比丘也。
次科，简境中。初明妄境通。事虽不实，义无违恼，故顺前情。次明毁两境局。
善法面毁，怀恼重故，前戒须明。此是屏传，云善无隔，故不判也。
次简言中。初明毁通善恶。此下，次示两舌局恶。
余如钞说。
指广，如钞，备见释相。
四、共人女宿戒。
与女同室宿戒四。
男女位殊，义无同宿。境色既交，染习增长，又招讥丑，无由自拔，过患至深，故所以制。
第四戒，制意中。叙过有二：一、增染，二、招讥。纵不为恶，清浊难分，故云无由自拔。
五缘：一、人女；二、室相成；三、同宿；四、知同；五、随卧转侧，一一皆犯。
列缘中，随卧转侧，即业分齐。
因明男女僧尼戒离合义。
问：此同宿戒，道俗通制，坐行船等，道俗别者？
次明离合，问中，但叙通别。
答：约义不同，则有八例。
答中，广列八门。前之二门正酬来问。第三以下，因简同异。
初、明此戒结尼，便故合。坐等诸戒，不便故离。
二、开缘不同。僧对二女昼坐，有教、不教别；尼对二男俱无。论夜宿相，僧尼俱无教授义故。僧共二女同行相中，尼有二开：有难开往得安，二要多人大伴。俗女异此，故离。宿则义齐，故合。同船则道俗讥异，故离。同宿同讥，俱禁如上。
三、亲非亲者。宿、行、坐等，同处患齐，故不开亲。作衣、与衣，暂来异处，故简亲也。
四、道俗分别。宿等如上，故通道俗。与衣，同类喜为，禁道。
五、上下众异者。宿过重故，制该上下。作衣、与衣，上众喜为，下类非分，故轻。
六、坐卧分别。宿取俱卧，以相滥故。互有坐卧，但犯屏戒，虽夜非宿，文列俱卧也。若白日俱卧，但犯屏耳。故宿别屏通，日夕异故。
七、坐立分别。若互坐立，日夕俱吉。有灯尼吉，无灯入暗，尼犯堕罪。
八、知期分别。坐、宿取知，行船取期，乖则不犯。
别释中。初例，僧对二女，尼对二男，并同二堕，无别差降，故云便也。
二中，即以同宿历对三戒，正显通别不同之相。初对屏坐。先明坐异，后显宿同。尼禀教诫，或容同坐，女无此义，故云别也。尼俱无者，僧是上尊，俗非徒侣。僧共下，二、对同行。行别宿同，如文自显。尼具二开。俗女异者，止有初开，无次开故。尼有多伴，开与同行；俗女纵多，讥同亦犯。三、对同船。同上分二。言讥异者，谓尼轻女重，义钞云：期同船者，招讥损重，不如俗女，故不相并。同宿合制，同前坐、行，故指如上。三、四二例，并以宿等四戒，对作衣、与衣比校同异。
三中。初明宿等不简。言患齐者，染习讥嫌，义无别故。作下，次明二戒须简。暂来反上长久，异处反上同处。
四中。初明宿等两通，无非讥染。次明二戒局道。文脱作衣字。言同类者，望报是别，望道为同。
五中，单约同宿，对下二衣以明通局。坐行船戒，上下同重，如后所明。
六中，止论宿坐两戒。初正简。由宿与坐结犯相滥故，俱卧犯宿，互但犯屏。言文列者，律中女立比丘卧者吉。上约仪相简。若下，次约昼夜简。宿须局夜，故昼俱卧，亦归屏坐。故下，二、结示。宿别有二，一局俱卧，二须夜限。屏坐反之，故云通也。
七中，单论屏戒。初明坐立不简日夜，通结吉罪。有下，次约明暗辨尼轻重。入暗堕者，尼戒单提制故。
八中，四戒知期两对，各如犯缘。
已上八门，前五明所对之境，第八辨能犯之心，六、七兼明能所，如是知之。
佛在舍卫。阿那律行寄淫女舍宿，女裸身来娆，尊者升空，彼惭愧忏悔，说法得道。比丘举过，佛便诃制此戒也。
就戒缘中，升空悔罪者，明无学人与女同宿，尚有陵染，何况凡夫？十诵云：佛告那律：汝虽罗汉，应离女宿。如熟饮食，人之所贪；女人欲男，亦复尔也。
戒缘中。初明起教之意。十下，引佛诫圣，意在励凡。
若比丘，与妇女同室宿者，波逸提。
戒本分五：一、人；二、人女；三、室；四、知；五、结罪。
注解人女有知，即简死人、小类及畜生也。十诵、僧祇，大母畜生者，同人犯堕。四分，报境分齐，犯轻也。
戒本，释注中，初科。初牒文通释。简死人者，反有命也。简小类者，反有智也。简畜生者，反人女也。十下，别简畜类。他宗、本部重轻不同，他宗据欲染不殊，本部约报境差降，故律中黄门及非、畜女同宿并吉。
解同室中，钞文广叙。今时护戒者多迷室相，大须明晓。自有隔于分寸而是异室；不妨相离由旬，坐卧同犯。广如钞中多论所辨，不复繁文也。
二、室相中。初指如钞。今引释之，注中四相：一、四周有覆；二、前敞；三、覆不遍；四、覆遍有开。今下，次斥迷示相。指广如钞，彼引多论衣缦作屋，壁者，乃至高一肘半，共宿皆犯。若大屋相接，乃至一由旬，同一户出入，皆犯是也。
注解宿相，取其大意，但身著地，或亚或侧，有所凭倚，即名为宿，随其中转，一一皆堕。正坐异卧，可有阶级。
三、宿相中，初科。初明卧重。卧有多相，但言著地，则无不收，故云大意。亚即斜倚，侧是胁卧。正下，次示坐轻。钞引十诵若室中通夜坐者不犯，钞家决云：必应多人共处，有明不睡者。彼云不犯，今云阶级，须结小罪。
有人依文须胁著地。我但在床，又不侧卧，非胁非地，如何结我？此不见意。地者据本，余者是末，胁侧亦尔，义非越网。
次斥非中。初示执文。既云著地，故在床不犯；既云随胁，则仰覆不犯。此下，正斥。地据本者，地是物之所依，言地则通收床、机。胁侧是卧之常仪，言胁则必摄偃仰。诫令依教，不容越网。
就辨相中，非人已下，境分优劣，故结有差。事既数有，钞中广列，须相引之。
四、辨相中。注文辨犯，有三。初非人等即简境，昼日简时，女立下简仪，三相并轻。疏释初段，余指事钞。注不犯中。初开迷忘。若下，次开非室，律有三段，今云无覆者，文脱，合云：有覆无障，或尽覆半障，或尽覆少障。或尽障不覆，或尽障半覆，或尽障少覆。或半覆半障，或少覆少障，或不覆不障。注出初段，余二例准，故云若尽障，若半覆，作句如上也。
五、共未受具人宿过限戒。
与未受具者宿过限戒五。
道俗路乖，情事相反，始习未闲，事多相恼。近则生慢，乱道妨业，故制别处，存道增敬。所以开者。出家之人，栖泊无定，事有游行，投人止宿，故开投寄，存形济命。又以沙弥离俗，凭荫在此，更无所仗，事须慈接。是以开听，限其三宿。禁则防其过，开则通其益，开制之仪，理数在此。
第五，制意中，初科有三。初叙过明制。初二句明在家二众，次二句即出家小众。近下四句，正示制意。所以下，次示缘显开。初明同在家人意。谓僧有缘，寄止俗舍，下引十诵，即明白衣来僧坊住，此中且据一相为言。泊，止也。又下，次明同未具意。凭荫在此，即指师僧。是以下，双结二教之益。
佛在旷野城。六群共长者讲堂宿，时乱心睡，形露，为彼调弄。白佛，因制。佛在拘睒弥，便开二三宿，重结此戒也。
就戒缘中，初同俗宿，过起令制。后在拘睒弥国，因罗睺遂开三宿。十诵：告诸比丘：沙弥可怜，既无父母，汝若不愍，何由得活？若遇苦恼，亲里亦嗔，云但能畜，不能守护。为二利故，得与同宿：一、为沙弥，二、为白衣来僧坊故。
次缘相中。初点文。初同俗宿，即六群缘。后因罗睺者，具云罗睺罗，此云障蔽，以障佛出家，犹修罗障蔽日月故。律因佛制戒已，诸比丘言当遣罗云出。时罗云无屋住，往厕上宿。佛知之，往厕所问已，便云：愚痴比丘，无有慈心，乃驱小儿出！况是佛子，不护我意耶？十诵下，次引示。前叙未具。下明二利，即通俗流。
多论制意：为尊重佛法故，为息诽谤故。有失命、恼缘，得共二夜，护佛法故，不听三夜。
三、引论中。前明制意。有下，次明开意。言二夜者，彼律制限也。护佛法者，开中制也。
五缘成犯。
一、是未受具人男女。昔云：男犯非女犯，以制随宿罪，义无三夜开。今解二俱犯，故伽论云：曾前与男二夜，第三夜与女宿，随卧转侧犯二堕也。
二、室相成。三、同宿。四、知同。五、过三夜犯。多论四句，人一室异，乃至人室俱异，皆犯。
犯缘，列示中。初缘通男女。昔谓女人自犯前戒，故局男犯。彼以意裁，今凭教断，伽论二堕，岂非明据？下引多论，四句并犯者，恐谓人室同犯，异不犯故。人一室异，室一人异，二俱，比上可会。
次解开合相。
问：如此宿戒，初令禁宿，后开三夜，同制一戒。何故观军初制直见，后开三夜，别立戒本，直见还犯者何耶？
答：未受同宿戒，本犯由于宿，后开二、三夜，永无初宿犯。军本由观犯，后缘开三夜，别戒过三犯。观军不是宿，犹有观军犯。
开合中，初问。同宿观军二戒，先制后开既同，此合彼离何别？答中，初明同宿开中无犯，所以合制。军下，次显观军开中有犯，所以别立。
问：三戒开三夜，两戒在文中，屏敷计非别，乃在开通者？
答：文列人处俱，去则无有犯，故两列在文。屏敷去故犯，以有暂、永不同，滥故不入。
次问。三戒，即上二戒及后屏敷。开限既同，出没何异？答中，初明二戒，去则无犯，故列在文。次明屏敷，去则有犯。暂去即还，则开三夜；作意永去，出门即犯。文中若列，恐谓永去亦三夜犯，故云滥也。
若比丘，与未受大戒人共宿，过二宿至三宿，波逸提。
戒本五句：一、犯人；二、未受具；三、室相成；四、知同室；五、结罪。
戒本，分文中。三四二句，合云三、共宿，四、过夜，疑是文误，详之。
就注解第二句，除僧尼余者，并通三趣也。罪虽阶降，无不有犯。
释第二中。通三趣者，律列天、修、鬼、畜，皆同吉罪，故云阶降。
就过宿中，约戒本犯，至三宿者堕。克相为言，入第三夜，卧即是犯。故十诵戒本过二夜，提。致使解者，依戒本文，有缓急也。
第四中，释文为三。初约戒定犯，谓入第三初夜即犯。故下，会同十诵。致下，斥异解。有缓急者，急则同上所释，缓谓执后广解，谓过三夜，第四夜犯。此由不晓二处文相不同，故成纷诤。今据戒本，仍会十诵，入三夜犯。钞依广解，同彼善见，并至四夜。钞、疏不同，下为会释。
注中三夜明相未出，应起避去，顺戒本犯，不去便堕。母论解云：无去处，加坐至明。第四宿时，律、论俱明自他定离。诸制开相，钞中具之，大如前戒。
释注。三夜明相不去堕者，若准戒文，初夜即犯。然此犹在第三夜分，故云顺戒本也。钞文依古，第四夜犯，三夜不去，但结吉罪。下引母论，可决上文。今准明之，谓戒本、十诵至第三夜初夜犯者，即本制也。广解、善见明相犯者，谓前无去处，开尽夜分。此有三判：一、疏顺戒本，不去犯堕；二、钞准他部，不去但吉；三、母论加坐，都无有犯。至第四宿，一切无开，故云自他定离。律、论俱明者，律如注引，论即母论。诸下，指广。钞引五分同宿不犯者，常坐不卧，或互坐卧，又引僧祇犯竟未忏复共宿者，无二夜开。
六、共未受具同诵戒。
与未受具同诵戒六。
凡理藉言通，教为表义。言辨理通，词乱义隐，通益智明，隐增情惑。故多论中制有四意：初为异外道；二、师资位别；三、为分别言章须了；四、依实义，不在音声。具斯四益，所以一制。
第六，制意中。初叙教功。此言理者，须通二种，谓真如谛理、世俗道理。谛理绝相，道理微隐，非言不显，故藉言通。教即三藏，该乎大小。言以通理，教以彰义，此之二句，并显教功。言辨下，次明诵习损益，发起制意。多论四意，以翻四过：一、有法式，西竺外道多合诵故；二、有尊卑；三、能诠不乱；四、所诠不隐。教为显义，故不在声。若许同诵，但逐音声而不解义，深乖教意。
五缘成犯：一、是佛说法；二、字句味；三、未受具；四、齐声诵；五、言了结。
列缘，如后具释。
佛在旷野城。六群比丘与诸长者讲堂诵经，语声高大，乱坐禅者。比丘举过白佛，因制此戒。
戒缘中，同诵声高，言音一乱，唯增无义，知何诠辨。
戒缘叙过。特彰圣教解了为先，义无喧乱。
若比丘，与未受大戒人共诵法者，波逸提。
戒本五句：一、人；二、未具；三、共诵；四、经法；五、结罪相。
注解第三，约就句义，用显持犯。文相为六，是非相翻。言句义者，同诵偈也。虽同声齐诵，表理无殊，然于化导，师资义失，故犯堕也。同声表义，尚在宪章，何况抄前，全阙训礼。句味、字义，各有同、抄，罪皆一科，故不劳解。
戒本，第三。须明三相。言句义者，如诸经偈颂，一偈半偈，义意已足，同诵无差，故律举诸恶莫作一偈为例。非句义者，抄前辄诵，文义不辨，故云非也。二、句味者，一句之下，即见理味，律举眼无常等为例。非句味，同上。三、字义者，字即文字，字下有义，如训释等，律举阿、罗、波、遮、那为例，今时所诵密语之类。非，亦如上。文中，初总示。三是三非，故为六矣。言下，别释。第一对中，初释句义，同抄两犯。宪章即犯科。句味下，指余两对，例同上解。
四、言经法，有戒阙文，注解正引，故绝疑网。但列凡圣所说，说通真俗，真有翳道之能，故是所制。僧祇中纵余人说，佛印可者，犯堕，当文不了，可用决之。又善见云：一切三藏，同诵得提。若自撰集，则无罪也。
第四句。初点别本文阙。今删定戒，例亦除之，或恐彼文写脱。文牒经法，戒本亦无经字。但下，显制。凡圣者，即注中四人，前二是圣，后二即凡。通真俗者，若论二谛，佛亦通谈，今但通取出世理教为真。若佛所说，诠理化物，俱得名真。自余三人，并通真俗，印可同真，不者皆俗。诠真之教，开物示道，同抄则不显，故云翳也。下引律、论决通，可知。准此二文，今世疏、论、传、集，多编入藏，并非正犯。
注解第五，辨相中，一说者，举前句义、非句义也；二说者，举前句味、非句味也；三说者，举前字义、非字义也。随字句多少，一一结堕。
五中，初科。释一、二、三，谓初后次第，非说之遍数。随字句等者，若据十诵，随一品一章一段各得堕。此中，前二随文句，后一唯随字，即如钞云此律但云同诵，不简文句多少是也。
就不犯中，开同业者，非师资位，故曲开耳。
不犯中。同业者，或同师受学，或同业一经，即如多论二人俱经利，并诵无犯。然约相非宜，故云曲开也。
七、说粗罪戒。
说比丘粗罪戒七。
然出家僧众，理宜清显，美声外流，生人信敬。今说比丘粗恶罪事，令俗闻知，则于僧众情生薄淡，失彼敬信崇重之心，损坏不轻，故所以制。多论云：为大护佛法故。向俗说罪，令于佛法无信敬心。宁破塔寺，不向未具说比丘恶，若说则破法身。
第七，制意中。初叙合宜。今下，显过。多论下，引证。初示制意。宁下，举重以况。破法身者，彰过非轻。
七缘：一、是僧尼；二、初、二两篇罪；三、知犯；四、无僧法开；五、向未具人说；六、言章了了；七、前人解。
犯缘中。初局具戒。二、局二篇。四、有法开说。
佛在罗阅城。有波利婆沙、摩那埵比丘在下行坐，六群比丘以所犯事向白衣说之，有过者及余比丘皆惭。比丘举过，佛故诃制。
就戒缘中，以二篇相向俗说故，同类皆惭。故僧祇中，俗人讥偈：出家已经久，宜应修梵行，童子戏不止，如何受人施？
戒缘中。言二篇者，点注，行别住六夜人也。引僧祇偈，因说致讥，此为过本。其词切要，读者思之！
若比丘，知他有粗恶罪，向未受大戒人说，除僧羯磨，波逸提。
戒本五句：一、犯人；二、知犯；三、向未具；四、除僧法；五、结罪。
戒本，分文。第四除僧法者，律因舍利弗为众所差，于俗众中说调达过，舍利弗畏慎，佛言众僧差，无犯。
就解第二，罪相中，以初二篇同坏众一，粗故犯提。说下诸聚，不能破坏，但犯轻也。所以不列偷兰罪者，由名含轻重，若列兰名，谓轻亦提，避滥不出，如钞也。
释第二，初科。初辨诸篇重轻。所下，次明不出偷兰之意。说上品兰，同上犯提，中下但吉。若依多论，兰同下聚。
自说粗罪犯轻者，希也。说他数故，自坏坏他，又坏俗信，故重制也。
次科。自说希者，反下二过。说他中，言坏他者，即犯过人。
八、实得道向白衣说戒。
得道向未具说戒八。
多论二义：大人法者，功德覆藏，诸恶发露。今称德匿过，是小人法。二、自显圣德，贤愚各异，若有闻者，偏心专敬，失本平等净善之心。
第八，制意中。多论二义：初即自失，匿即隐也；二是损他，贤愚异者，相形比故。
五缘：一、内实得道，除增上慢人；二、自言己证；三、向未具人说；四、言了；五、闻解。
缘中。第二自己证者，此戒局制初果已去证真圣人，内凡己还，无非大妄。
问：此戒凡夫不犯，圣人一制无染，此教便成无用？
答：制圣，为遮于凡。后更说者，定是凡夫故，为护大妄，不令重犯。
问答中。由制此戒，凡圣显然，凡不敢说，故云护大妄也。
佛在毗舍离，以前大妄语缘集僧诃责已，便制此戒。
戒缘。所叙，无别犯人，即大妄缘，别立此教。
若比丘，向未受大戒人说过人法，言我见是，我知是，实者，波逸提。
戒本五句：一、犯人；二、未具；三、说过人法；四、我见知明证得；五、结罪。余可解。
释戒本文。所称圣法，犯不犯相，大同前戒，故云可解。
九、独与女人说法戒。
独与女人说法戒九。
凡说法生善，事须应时。不请而说，理无强授。本无信敬，情怀奢慢，脱因斯次，致有过非，不免讥谤，清白难拔。又女人形碍，福缘难遇，一向不说，无由生善，于法永隔，长流苦海，故听限齐，过则便犯。
第九，制意中。初叙制意，有二：一、乖说法之仪；二、是生讥之本。又下，次叙开意。女人之报，系属于他，故云形碍。听限齐者，开中制也。
六缘成犯：一、是女人；二、知；三、不请；四、无有智俗人男子；五、言了；六、过限，犯。
具缘。第三，下不犯中开问义故。第四，即戒文所除故。
佛在舍卫。迦留陀夷在姑前与儿妇耳语说法，因姑讥问，比丘举过，佛因制断。后开五、六语及有智男过限说等。
缘起。姑讥问者，律中姑问妇言：向比丘说何事耶？妇言：与我说法。姑言：若说法者，当高声说，令我等闻，云何耳中独言耶？乞食比丘闻，举过等。由佛制故，诸女请说，比丘畏慎，佛开说五六语。又诸比丘复有畏慎心，以无智男子便休，不为女说。佛言：若有智男，听过五六语说。
若比丘，与女人说法，过五六语，除有智男子，波逸提。
戒本五句：一、人；二、女，除异趣；三、过语；四、有智男子；五、结罪。
就注解，女人如上，即同宿中女未命终者，不同淫触女也。
戒本，释女中。注文但云如上，恐人滥用，故须简别。以淫、触二戒，觉、睡、死、坏，并通犯故。
所言说法者，俱非世中一夜乐说也。谓所说法，除倒去执，所以解中五阴无我六根无常也。若泛论世论，虽多无罪。故僧祇中：说五语已，愿速尽苦者，提；愿安乐住，无罪。据此可类知也。
释说法中。初简所说法。非一夜说者，如谢尚镇牛渚，乘月泛舟与袁宏谈论达旦，此皆世论，故曰俱非。除倒去执，即出世之教。故下，引证。愿速尽苦犯提者，证法语也。愿安乐住无罪者，证世论也。
注解有智者，解粗恶语也。如僧祇中：互有盲聋，二人当一。若男眠。母女姊妹。男子七岁，若过七岁，不解好恶义味，皆名无智。余如钞说。
释智男中，初科。初示有智。如下，简无智。后指钞者，彼云中边不同者不听，又云必是俗人，出家人不得，以事同故。正使僧集，若多女无俗男者，不得说之。
问：有请及男，俱不说犯。何故唯除男耶？
答：已言除男子，不劳更除请。若著请者，疑谓有男须请得说。
次问中。以二俱是开，而除、不除别。答中，即约遮疑释之。亦可除男本有缘起，自余开通，不可尽列。
开通云受五戒者，谓三归体也。五戒法者，谓说相也。八关斋者，八戒也，闭掩根门，如世关之拒防。余可知耳。
释不犯中。初明五戒，即约体、相以分戒、法。八戒但释名义，体、相同上分也。
十、掘地戒。
掘地戒十。
多论：制掘地、坏生，有三益。一、不恼害众生故。出家修慈，宜愍物命，制不掘坏，离恼害故。二、为止诽谤故。三、大护佛法故。佛不制此二戒，一切国王当使比丘种种作役，事务纷动，废修正业。由佛制故，国王息心，不复驱役。得使比丘息心修道，发智断惑，修成出益，岂非大护也？
第十，制意中。多论三意，通示二戒。初意谓草木、生地多物命故。次意正符缘起。三中，初叙损，由下，彰益。
论犯五缘：一、生地；二、作生想；三、自使掘；四、无净语；五、伤便犯。
具缘。第四，若作净语，则开无犯。
佛在旷野城。六群为佛修治讲堂，周匝自掘地，长者讥嫌不知正法，断他命根。白佛，因制。后教人治讲堂，言掘是，置是。长者重讥，比丘举过，佛重制戒。
戒缘中，治佛讲堂尚被讥制，况复余事？
戒缘中。特举胜缘以况余事。注引讥云断命根者，俗谓地有生性，同有情故。
若比丘，自手掘地，若教人掘者，波逸提。
戒本五句：一、犯人；二、自业；三、损境；四、教人；五、结罪。
就解第三，地境中，文分为二。未掘地者，天然生地也。已掘地中，分二：若经四月，随触便犯；二、被雨渍，谓乍掘遇雨，即与本同。故僧祇中，井、池、渎水，瓶、器著地，死土被雨，使净人知。自作取得，提。还如本者，释上二句，四月约时，被雨约缘，地有生相，故曰如本。广如钞引。
戒本，第三。初分文示相。未掘可解。已掘四月但取经时，不必待雨。久乍两掘，并据露处。故下，引僧祇文独证乍掘。还下，点文。下指钞者，彼引十诵颓墙土、石底、蚁封土，掘，得吉罗；赭土、墡土、生石、黑砂、盐地，一切不犯等。
注中，看是，知是，沙门净法。
第四中。若语令掘、坏，则成教他，名不净语。开作此法，使人无犯，故名净也。注文结吉，止口违教，及后掘时，正犯当戒。
就结罪相，多论云：使僧尼令掘，作知净语，亦提。三众不作净语，吉罗。不为三宝利益缘，自掘坏者，亦吉。
第五，初科犯中。多论初明大僧。使僧尼提者，法是人非，作法不成故。次明三众犯相，有二：初不作净语；不下，二、无缘辄掘。以下三众，有缘开故。
四分开中，反砖石，曳材木，皆不犯。僧祇犯者，俱有心也。然律开文缓而义急也，故一切通开不故掘也。
不犯中，初科。初牒文。僧祇下，示异。彼云转石、扫地、曳木等，欲使地平意，伤如蚊脚，一切堕。欲使意伤，即是有心，显上四分据无心耳。然下，会通。一切通开是缓，不得故掘即急。是则彼律无心不犯，今宗故心亦犯。
据此是知地在屋内。
有人不掘。何以文中列屋内土？即自解云：此死浮土也。若使除屋内土，即得掘屋内地，文云除崩岸土，亦得掘崩岸地。
准知僧祇，露处死土，屋中自掘藏物者得。
次科分三。初准文。言据此者，指不犯中屋内文也。有下，次引他解。初句示彼所行。何下，引彼所释。初征释。若下，例难。准下，三、今师准决，此即僧祇不犯文也。
十一、坏生种戒。
坏生种戒十一。
制意、犯缘，略同前戒。
十一。坏字，音怪，毁也。前引多论，合叙二戒制意、犯缘不别，故此指同。缘起，无别犯人，即前二房，因立此制。
佛在旷野城，集僧告言：有一比丘修治屋舍而自斫树，非沙门法。诃责制戒。
若比丘，坏鬼神村，波逸提。
戒本五句：初、人；二、坏；三、鬼神；四、村境；五、结犯。
注解第三非人者，缘斫神树，即为戒本。
戒本，第三，即据缘释，如注可见。
所以名草木等以为村者。十诵蚊蚁诸虫，以之为舍，四分云神所依止，如在聚落，故云村也。村有五种，文中列之。言覆罗者，根假节生，如芹、竹等。
第四。初征问。十下，引释。两文各解，十诵犹疏。释注五村。根种，枝种，节种，子子种，此四可识，文中不解。覆罗，梵语，翻为杂种。芹字音勤，即水菜也。竹亦同之。且举二物，以示杂相，故云等也。
就解辨相中，分二：初生生想下，谓五生种就地、离地皆堕；二、草木七种色下，谓五生想就地犯堕，离地色未改者，吉罗。
第五中，有二：初段五生种，即如上列；次段七色者，青、黄、赤、白、黑、紫、缥。五生想者，对上生种，合云生相，传文误也。
余事相繁闹，不可具显。寻钞比用，大助言语也。
指略中。令寻钞者，今略引之，彼云十诵：一时坏五种子，五提。此律一业坏多种，随多少结。乃至前戒，令净人掘，随掘随堕，不同僧祇取前事止等。助言语者，资讲说也。
十二、余语触恼戒。
身口绮戒十二。
凡身口业绮，微而难制。虽过不至重，恼众不轻，事须众僧作法诃制。后仍不止，违法制罪。
十二，制意。初示业相。由心掉逸，事非损恼，故云难制。虽下，明立法。后下，明制犯。
论犯五缘：一、是身口绮；二、数作不止；三、僧白诃制；四、如法召问；五、更违便犯。
具缘中。身口别犯，两戒一制，缘相无异，所以合列。
口业绮者，名作异语。身业绮者，名作触恼。两缘未白，随作犯吉。白制后犯，违制故提。同违制故，两戒合制。成实云：虽是实语，以非时故，无利益故，言义无本，烦恼心说，皆名绮语。
释名中，初科。初释二名。两下，示犯相。同下，明合制。成论下，示同类。口绮言非时者，不宜说也。言无利者，不称机也，无本者，不稽实也。烦恼心者，非利他也。
问：余三口业直作即犯，不待僧制者？
答：彼之三过，一、正相违，二、损处重，所以随犯。绮语反前，要违僧制，方始制堕。
问答中，初问。口四犯相不同。答中，初示余三直犯，次明绮语须制。若论绮语，亦具违损两义，但不如余三过状粗著，故云反前也。
问：此戒白竟未犯，更作便犯。一切谏戒，谏竟即犯者何？
答：此谓恼僧，故作制约；白竟未违，要作违制，方结其犯。就结犯相，与谏不同。
次问中。此与谏戒，违法是同，结犯两异故。答中，初明绮语。若不更作，即是顺制，故白竟未违。就下，次明谏戒。为谏作法，法竟不舍，即是相违，故不待更作。
佛在拘睒毗国。阐陀比丘犯罪，余比丘问，以余事答。以过白佛，便诃已，作余语白。后便恼僧，唤来不来，乃至不应语而语。以过白佛，诃已，作触恼白，因此故制也。
就戒缘中，初语违僧，后来不来，是触恼相也。文中列语，为表身乖也。
释缘中。初牒释。文下，简滥。以身绮中云不应语而语等故。
若比丘，妄作余语恼他者，波逸提。
戒本四句，注解大分明。
戒本，示文中。一、人；二、余语，即口绮；三、恼他，即身绮；四、结罪，可知。
就不犯中，若一坐食不作余食法者，以前境既足，起坏威仪，已食一口，无义辄起。起即两坐，又作余食法，乖头陀相，故开合起，应不起也。
释不犯中，初科。以二种头陀相似身绮，故须显示。初示行相。起即下，次明开意。
问：此二头陀何以分之？
答：不作余法，犹啖小食。一坐食者，绝无余啖。
古师解足食，不用僧祇一坐食。正起随更食，不作余食法，我啖未足。此非正量，出在意言。可依四分诚文，僧祇明决也。下更解也。
斥古中。初标古所执。僧祇明足，约一坐为言，彼取饱足，故云不用僧祇。正起等者，出彼所见。此下，斥非显正。四分诚文，即今不犯。下云四分有文，散在开通是也。僧祇明决，下云僧祇、善见护八遮相，极大分明等。注云无利益羯磨，由是非法，不济前事故。
十三、嫌骂知事戒。
嫌骂知事戒十三。
凡僧事是难，分处非易，故简备德，如法经理。宜应赞美，令彼勤营。反怀忿恚，发言嫌骂，令彼生恼，废阙僧事，损坏不轻。
十三，制意中。初叙事重。分处，谓出纳、分物、差请等事。备德，谓不爱恚、知可不可等五种德也。宜下，明所应。反下，示非所应。
六缘：一、是羯磨僧差人；二、知是；三、如法经营，无恚痴意；四、说嫌骂语；五、言了；六、闻见互知。
列缘。第一，羯磨差者，今时口请，骂但犯吉。第三，即明知事须具实德。
问：与前骂戒何异，而重明者？
答：有四异：一、前是泛僧，此僧知事；二、前戒不问虚实，此说实不犯；三、骂词不同，如文所列；四、前非知事，见闻互离者轻，此敬护重，互离犯提。嫌、骂两戒，同恼知事不殊，故合制也。
问答中。初辨异，有四。二云此戒说实不犯，如下开通。三指如文，前约族姓、行业、伎术等骂，今云有爱等骂。四中，敬护重者，由是僧差，不可轻慢。嫌骂下，次示单双。前唯制骂，此戒兼嫌，故云合制。
佛在罗阅城。沓婆摩比丘僧差知事，慈地比丘齐眼见处讥嫌之。以过白佛，便诃制戒。后便于闻处骂，以过重白佛，便乘前重制。
就戒缘中，初就见不闻处起瞋，后就闻不见处起骂。以为戒本两字缘也。
戒缘中。初分示。以下，合文。两字，即嫌骂也。
若比丘，嫌骂，波逸提。
戒本四句：一、犯人；二、嫌；三、骂；四、犯。余文相，引钞并可解。
戒本。初分文。余下，指广辨相。注云不受教吉者，嫌骂事同，所对境别故。
十四、露地敷僧物戒。
露地敷僧物戒十四。
凡僧物利重，宜应掌护。然人情智狭，度非弘远，私己专爱，众则惰慢。是故多论有三义故。四方僧物，笃信所舍，供僧受用，利益事广，理宜掌护，使资身行道，得安乐故；二、物是信施，同心爱惜，常有受用，令长信敬故；三、用竟即举，僧物不坏，令受用福反资施主，善根成就故。
十四，制意中。初叙所宜。十方受用，三世相续，故云利重。然下，二、出情过。是下，三、引文示。论中三义：初掌护意；二、爱惜意；三、藏举意。初是益己，后二利他。
六缘：一、常住敷具；二、知是僧物；三、露处；四、自使人敷；五、自使人不举；六、出门，犯。
列缘。第五，合云不自举，不使人举，对戒本文，则知语倒。
佛在舍卫。长者请僧，十七群比丘取僧坐具露敷经行，望食时到，不收，往食，为风尘坌，虫鸟坏污。以过白佛，诃已制戒。
戒缘。云露敷经行者，即用敷具藉经行地。
若比丘，取僧绳床、木床，若卧具、坐褥，露地敷，若教人敷，舍去，不自举，不教人举，波逸提。
戒本四句：一、人；二、僧物；三、露地；四、舍去下，结犯。
解僧物中三种，如上回僧物中。但取已舍与僧者，余但犯轻。
戒本。第二，注列三物，不分轻重，故须简之。第三，犯提，上二但吉。文中注释二床，各有五种。旋脚者，如世转关交床之类。入梐者，如脱脚床，随用即入。余三，可解。经中床敷四物，随一成犯，非谓具四。
就辨相中。初明方便委嘱之相，即释戒本自他举文。若不作下，乖教故结。就二人同坐，下座两罪者：一、非威仪，令上座收；二、当戒。余可解耳。
第四句中。初分文。就下，释后段注中。上二句，上下互去，意拟他收。下座使上，故兼二罪，如疏示之。后俱不收者，谓不前不后，同时舍去，非相拟待，故各一罪。注云雨中疾还者，此约往时作意也。摩摩帝，梵语，即知事人。
十五、覆处敷僧物戒。
覆处敷僧物戒十五。
十五。僧物虽同，覆、露事别，故分两戒。
制意，同前。
六缘成犯：一、僧物；二、知是；三、屏处；四、己受用；五、去不举；六、过限，犯。
犯缘。第六，过限有二，如下自明。
所以离者。一、屏露异。二、得罪时异。露则出门；屏则出界，决意绝还，如上出界，若暂非永，过三夜犯。三、开缘不同。露则两相缓急，屏则开于二夜。
辨离中，三别。二、得罪者，此由物坏迟疾不同，故分制限。露唯出门，屏分永、暂，如文可知。三中，露开缓急者，缓即嘱付等，急即雨中还。
佛在舍卫。客比丘在边房敷卧具宿，不语便去，卧具烂坏，虫啮色变。见过白佛，因制此戒。
若比丘，僧房中敷僧卧具，若自敷，若教人敷，若坐若卧，去时不自举，不教人举，波逸提。
戒本四句同上。辨相文易明也。
别释中。初指戒文。辨下，点注。不犯，云水陆道断等，此通三夜返，故有难缘开。前戒出门犯，无故文不列。
十六、强敷坐戒。
强敷坐戒十六。
凡物有限，事局彼此。情通则彼为我有，意隔则事论进否。然知他得住处，意不筹量，辄于中间强敷卧具，共相逼斥，非出家之仪，故制。
十六，制意中。初明物有所主。情下，明人心通塞。可者与之，故进；不可者拒之，故否。然下，正叙制意。斥，即训逐。
五缘成犯：一、先借住处，安止已定；二、知先住；三、作恼意；四、强于中敷；五、随所卧皆犯。
佛在舍卫。六群、十七群同道行，至无住处，十七群自求住处，彼六群知求得宿处，强在中间敷卧具宿。比丘以过白佛，因制此戒。
戒缘。云无住处者，明无僧寺，寄止俗舍。
若比丘，知先比丘住处，后来强于中间敷卧具止宿，念言彼若嫌迮者，自当避我去，作如是因缘，非余，非威仪，波逸提。
戒本五句：一、犯人；二、知；三、后来强敷；四、念言下，作恼意；五、结罪。
戒本，分文，可解。
作是因缘非余者，非余不犯。将不犯以望犯，不犯是犯义余。但以不依不犯，故相逼恼，非是威仪，何得不犯？
释非余中。余即是外。不犯在于犯外，即非不犯，显是正犯。初牒示。将下，明余义。但下，合文释。
十七、牵他出房戒。
牵比丘出房戒十七。
然四方僧房，众人共有，理无偏局，义须通赡。虽先料理，安止已定，后来同徒，宜共受用。今乃内怀瞋恚，强牵他出，自坏恼他，诤竞之本，损处非轻，故制。
十七，制意中。初明众物理通，合与同住。赡，犹给也。今下，次叙过显制。文阙犯缘，或同前戒，或是写脱。今准钞云：一、是僧春、冬房；二、先安止定；三、作恼乱意；四、牵出犯。
佛在舍卫。六群、十七群同道行，至小住处。十七群于先入寺，扫洒令净。六群知得好处，驱起牵出。比丘以过白佛，便制此戒。
就戒缘中，因先强敷，佛制与罪，由是俗家。此僧寺中，理依位夏，所以牵出。
释缘起。云僧寺等者，即明六群恃己之意。位夏语倒。
若比丘，瞋他比丘不喜，僧房舍中，若自牵出，教他牵出，波逸提。
戒本四句：一、人；二、内瞋；三、是僧房，私不犯；四、牵出，结罪。
戒本。第三，唯局众房，余并不犯。
就解成犯相中，相从就多结者，欲止恶法令断也。今封著者，多守房锁户，本不许入，牵出希耳。
释犯中。初明结多罪之意。今下，次示末世稀犯。注中持掷他物出户外者，意使彼出故。
就开通中。
问：前戒开亲，不简净秽；此局净行，不除亲者？
答：前戒俗家属先借者，亲友无强故开，非僧住处，不简染净。此是僧房，净有住义。恶戒之人无分，驱出，不犯戒也。
不犯，问中。前戒开亲旧人，不列破戒、见等，此戒反前，故征其意。答中，初释前戒，开亲通秽。此下，次释今戒，止明简净，不示开亲。今谓僧舍处非属己，复是亲友，必无牵义，故不在开。
十八、坐脱脚床戒。
坐脱脚床戒十八。
凡事宜审谛，危险须慎。重屋薄覆，床又脚脱，放身坐卧，容有坠堕，伤于下人，恼处不轻，故制。
十八，制意中。即据缘起以叙教制。薄覆，谓阁板不固。放身，谓肆意而坐。
四缘：一、重屋；二、又薄覆；三、床脚欲脱；四、坐卧便犯。
佛在舍卫。比丘在重屋上住，坐脱脚床，脚脱堕比丘上。坏身出血，仰面恚骂。比丘举过，佛诃而制。
若比丘，若房若重阁上，脱脚绳床，若木床，若坐若卧者，波逸提。
戒本四句：一、人；二、房重屋；三、是脚脱床；四、坐卧犯。
解脚入梐者，明将脱不久也。
戒本，第三中。将脱者，谓脚动摇，故入于梐。
戒本通坐，广解唯卧。毗尼教相，三处观量。缘起但坐，戒本通卧，辨相唯制胁著床而脚脱。故知坐、卧皆有犯也。
第四中。初牒示。毗下，会通。缘起辨相各一，戒本兼二。故下，准判。注不犯中，床脚安细腰者，即纽锁等。若重屋板覆，此句总标。刻华及厚，别显两相，即反戒文薄覆，故不犯也。
十九、用虫水戒。
用虫水戒十九。
凡慈济物命，道之正要。知水有虫而故受用，特损物命，违其慈道，苟存自营，所为无理。光师所云重己所轻，轻他所重，深乖慈恻，故须急制。
十九，制意中。初明比丘行本。河沙诸佛，由慈成道，菩萨辍己利他，历劫忘倦。二乘非不兼济，望上不彰，故云正要也。至于儒宗君子，犹怀恻隐之心，博施济众，推爱及物。况出家胜士，反行杀害？实非所宜，闻者深诫！知下，叙过。初明自他两损。苟存自营，谓害他利己，是无理也。光师下，引示。己所轻者，谓身外受用。他所重者，即虫之性命。
四缘：一、是虫水；二、知有虫；三、不作漉法；四、随用犯。
列缘。第三，漉则非犯。
慈救之心，如来本意。损害为贵，凡俗所重。是以世尊随病设治。初约非情，则掘坏通制。后约生育，随病多立，人畜两戒，计摄已周，今之喜犯，就饮用结。深见物机，是称大圣，如多论说故。今五众多无漉具，行住饮用，无思伤损。此而号道，未见其通。钞中广引。
叙诫中。初通叙圣凡心异。是下，别示机教不同，大分二别。初明非情，掘坏二戒，还存护命。后下，次明有情，则有四戒：一、杀人，二、杀畜，三、用虫水，四、饮虫水。深下，叹教主。如多论者，彼云：此杀生戒，凡有四戒，此最先结；既不得用虫水，便取饮之；由制不得，便故断畜命；既制不得，便夺人命。由善知机，故彰圣号。今下，伤末学。既号道人，不置漉具，反无慈念，则非有道，故云未通。下指钞者，彼云僧祇：虫细者三重漉，犹有者，舍去。若用水者，日日谛视，无虫便用。五分：虫者，漉囊所得，肉眼所见。无漉囊不得行半由旬等。又二衣中云：物虽轻小，所为极大，出家慈济，厥意在此。今上品高行，尚饮用虫水，况诸不肖，焉可言哉？
佛在拘睒毗。阐陀起屋，虫水和泥，教人和，长者见嫌：无有正法，害众生命！比丘举过，佛因制戒。
若比丘，知水有虫，若浇泥若草，若教人浇者，波逸提。
戒本四句：一、人；二、知；三、有虫，所损境；四、若浇泥下，明犯。
就辨相中，具二：或以草、土就虫水和，或以虫水浇于草、土。纵有池流大水，虽不作泥，而以草、土掷中。随以虫、鱼，皆犯堕罪。此不就损命中制，是深防制。若彼命断，自依畜戒，正得一堕。余文相可知。
戒本，第四中。初明犯相，有二：前明因作，水土互投；纵下，次明非作，等闲掷物。随下，次明结犯：初明当戒随境多少；此下，次对后杀畜，结犯不同。余下，三、示略。即不犯等文，寻之可见。
二十、覆屋过限戒。
覆屋过限戒二十。
凡物有限，事成为要。贪不知量，重覆不已，令屋崩倒，损功费力，不长信施，故所以制。
二十，制意中。初明合宜。贪下，次叙过相，即本缘起，如注所引。
四缘成犯：一、自为己；二、使人覆；三、至三节未竟，不离见闻处；四、三节竟，犯。
列缘。第三，言三节者，或云三重，如世茆庵；或云三行，如盖瓦屋。未详西土覆屋之相，不可定约。
问：何故有看覆，无自覆者？
答：不看房成，有受用义；自覆招讥重，故不许用也。或可从缘起说，由使人作，因即制戒。
问中。此制指授，看覆成犯；不制自覆，故问通之。答有二意，文相可解。
多论：此房是十三中大房，三十万钱作成即崩。施主生恼。比丘为说：房虽崩坏，功德已成。未坏之时，佛到此房，即是无上福田之所受用。寻后有一新受戒比丘入中，若起房阁，严若须弥，持戒暂用，已毕施恩。以戒背世俗法，房舍四事是世间法故。
引缘中。初指本缘，房崩主恼。十三中大房，即有主房，若据四分，因斫神树为缘，与此不同。三十万者，十千为万，即三百千。比丘下，次明比丘开解之词。前明佛曾受用。寻下，后明新戒受用。戒背世俗者，无漏胜法，圣道本基，胜世法故。
佛在拘睒毗。阐陀起房，重覆不止，屋便摧破，居士嫌言：檀越虽与，受者应知足。比丘举过，佛因制戒。
若比丘，作大房舍，户扉、窗牖及余庄饰具，指授覆苫，齐二、三节。若过者，波逸提。
戒本四句：一、人；二、房舍已下，作之方法；三、指授下，开成持相；四、若过下，违教结罪。
戒本。第三，苫字，失廉反，覆屋草也。
然三节相，律、论互谈，至于事实，亦可披据。故多论云：作房三品，上、中、下覆各自有限。若中、下房，用上法覆，以珍重故，随用草作，一一皆提。五分：若以草、瓦、板覆。母论：泥故崩。伽论若以草、板、鸟翅覆者，过限不犯，亦以轻耳。及作房时，商度基陛材具，方可覆之，如多论也。
三中。初生起。故下，引示。多论三品，随其房屋费用、厚薄以分阶位。中、下上覆，即为过限。五分已下，并出物体不同之相。伽论草板不犯，与上诸文相违，故以物轻通之。及下，次明筹量用与方便。下指多论，如二房中。
二十一、辄教授尼戒。
僧不差辄教尼戒二十一。
制意有五：
初、尼来请法意。大爱道众为顺敬法，咨禀疑滞，如说奉行。然尼女弱，阙于游学，迷于理行，真为面墙，故须半月求师请法。
二、佛敕比丘听往意。如来大慈，简唯有德，慈悲训诲，开晓彼怀，令生解行，率成道益。所请别僧，前为尼众，若开强往，彼此寂静，无多劳动。若论受戒，反前是难，不开僧往。
三、制具德意。自非深闲戒律，行同冰玉，词清理诣，备德兼物者，孰能化众匡道？有人专直浅识，不闲进否，自迷教旨，何能导物？或虽少知，行不依法，进止施为，动乖仪式，自溺长津，安能济拔？由斯诸缘，须具德行。
四、制僧差意。虽有德行，屏去有滥，任僧简遣，备德方进。藉众威严，通行风化，受者殷重，终获道益。
五、制戒意者。专任自由，不蒙僧命，辄往教授，滥行仪式。乖轨导方，失风靡化。轻法自尊，未成弘阐，损坏既重，何得不约？
二十一，制意中。
初意，为二。初叙尼希法。大爱道者，即佛姨母，起教之人。顺敬法者，即八敬中制依僧布萨。然下，次明须请之意。迷理行者，理是所证，行是所修，二并教诠非学不晓，故云迷也。面墙，出论语，喻无所见。
二、听往中。初正叙听意。简有德者，如后所列。率犹用也。所下，遮疑，有二。初疑尼须来学，何以令僧往教。强字上声。师训之仪，理非当往，故云强也。若论下，次疑受戒何不同之。以泛尔教授，别人可往，纳体事重，复须大众，故云难也。
三、意中。初示如法合往。自非下，四句，总后十德。初句摄二、三、四，次句摄初及九，第三句摄五及八，第四句摄六、七与十。有下，次简非法。初至导物，反上初句，即无解也。或下，至济拔，反前次句，谓无行也。既无解行，岂能说法备德者乎？文中不反，义可见矣。由下，三、结示。
四、制差中，二意。初为能教有滥。藉下，二、为所教易化。传训无壅，故曰通行。如风偃草，故云风化。
五中。专下四句，反前初意。乖下二句，反前次意。靡即顺也。轻下，结过显制。不取僧命，故云轻法。辄为师训，即是自尊。
论犯五缘：一、佛开说法、八敬；二、制白二差；三、不蒙僧命往集尼众，即简别房别说不犯；四、说法、教诫；五、随说，堕。
列缘。第二，制白二者，文云：大德僧听！若僧时到，僧忍听。差某甲比丘教授比丘尼。白如是。
佛在舍卫。大爱道尼来请教授，佛令差往，僧次般陀往彼说法，六群次往，向说世论。爱道白佛，便羯磨差而制戒也。
就缘起中：初明尼请；二、令僧次差往；三、六群为说世论，过起之由；四、白佛下，羯磨备德。
戒缘中。说世论者，律明但说王者论、人民论、军马等论是也。
问：爱道来请，止请比丘，何不请佛？
答：请佛教授，有二种过：一、违八敬教，教中令问僧故；二、违誓受心。若请僧者，翻前两失。
初问答中。初明请佛二过，并是违敬，但上违敬法下违受心，以本从八敬而获体故。若下，次明请僧两得。有本作请佛者，文误。
若尔，八敬之中，佛已制尼半月往僧，爱道何故乃求佛者？
答：尼虽蒙制，僧未奉敕，故来请佛敕僧往教。
难中。由爱道尼从佛求请，既制依僧，不当求佛。释文，可解。
问：佛不自教者？
答：有多过：一是狭过，不通三洲；二、少过，止佛一人；三是短过，不通万代。比丘作者，翻成三益。
次问。答中，初明佛教之过，后明僧教之益。翻三益者，广、多、长也。
就羯磨差中，须具十德：一、具持戒行；二者，多闻；三、诵二部戒本利；四、决断无疑；五、善能说法；六、族姓出家；七、颜貌端正；八、堪为尼说法，令尼欢喜；九、非为佛出家被三法衣而犯重法；十、二十夏若过。不具斯十，皆不成差，故略分别也。
差人中。初列十德。一九，五八，名似相滥，并前通后别，分之可解。又八及十，局在教尼，名为别德，余皆通德。不下，简非。此但依律单列名数，未暇广释，故云略也。
若比丘，僧不差，教授比丘尼者，波逸提。
戒本五句：一、人；二、僧；三、不差；四、教授；五、结罪。
就解第四八敬之文，指于律本。恐好事者未见前后故，略为三门：初制意列相；二、敬之次第；三、得罪轻重。
戒本，第四，初标中。云指律本者，点注略也。恐好事者，乐法人也。
就初制者。凡体无贵贱，有道则尊，法式轨要，非僧不具。敬法重人，事须致敬。敬而为言，触途皆是。但此八种，摄尼偏要，故别制之，审能修行，戒净法住。故善见云：由度尼故，正法减半；若行八敬，还满千年。法由人弘，其义不昧矣。
制意中二。初通叙僧德，有道具法，故须致敬。敬而下，二、正显八敬，又为三节。初正明。故下，引证。此即阿难初请度尼，如来许度之语。法下，结告。
次列名中：初、百岁尼礼初夏僧；二、不得骂僧；三、不应举僧；四、受具僧中；五、忏残两众；六、半月请法；七、安居；八、自恣，并须依僧。
列名，可见。
二、明次第者。法不自显，开导在人，是以初三明遵僧也。人尊由法，故次四、五明所遵法。法由请得，是故下三明禀诲也。
明次第中，初科。三位次第相生，且约总分。随一位中，复有次第，如下别论。悔字误，合作诲，下同。
就初位中，身业慢粗，所以先明；口业过微，故须后说。说语二中，违法恼深，顺法举微，故列前后，或可希数而言也。
别示中，初科。分二：一、身，二、口。礼敬是身，骂举并口，身粗故先，口微故后。说语下，复简口二，有两释：初、恼分深浅，二、过有希数。
就遵法中，初受根本，次悔枝条。
遵法中，由受生犯，次第可知。
就禀诲中，泛明仪法，必由启请，故初明教诫也；依法起行，故有安居、自恣相次而来。至时加语润色而道，助成光衍也。
禀诲中。初正明次第。请教在先，依行故后。又夏安居竟，乃行自恣，故云相次来也。至下，嘱后增加。光谓光扬，衍即流行。
次三明罪，就中一、四、六，三皆犯提罪，如尼戒中。第二敬中，骂、谤不定，或残、提、吉。第三举罪，说过犯提，遮举但吉。第五，残悔不来僧忏，止犯吉罗。余可解也。
三、明罪中。初明三法犯提。第二，骂谤义同，故参明之。律云不得骂比丘，不得诽谤等。文标三罪，谤通三篇，如前所配；骂止有二，恶法得提，善法但吉。第三，举罪中，说过提者，律出举相云汝所作尔汝所作不尔及不得作自言。遮举吉者，律云遮他觅罪及遮他说戒、自恣。第五，吉者，应是事稀。余下，即指安居、自恣，二并犯提。
就结罪中，初明广教授相，律、论大明。斯法灭矣。但行略者，犹无威仪。
第五句。初明广法。指如律、论，论即善见。总括律文，大要有五：一、尼众遣使；二、至寺凭僧；三、对众为请；四、僧作法差；五、至时当往。但下，次示略法者。由无德人，但传上座诫敕而已。委在钞中，须者寻取。犹无仪者，业疏云以见不学识者，年高座首，动无法则，令空遣尼还，曾不对答，识者齐耻等。注中供给所须者，律云安置坐处，办洗浴具，办粥种种饮食等。又僧病等缘，礼拜问讯，亦同略法。
文中非教授日者，四分无文。僧祇广列八法：一、非时，即日暮夜分也；二、非处，谓隐、露处也；三、过时，谓二十九、三十日，十四、十五日也；四、时未至，无问黑白，中间十日当往，余者为非日。余四，略之。
释日非中。僧祇八非，正取三、四以显非相。谓黑白两半，各有十日得往：白半，初四至十三；黑半，十九至二十八。并以后两日为过时，前三日为时未至，前后皆名非时也。余四略者，今引续之：五、尼僧不和合，不应教诫；六、不得偏教，应一切和合已教；七、不应长句说法，如难陀说至日暮；八、须迎逆，不迎得吉。
如昔人解：日非八敬，同犯吉罗，不差说法，俱犯堕罪，二提两吉也。
斥古中。古师据文，如注所引，前是两吉，后即二提。
今解，说法、八敬，无别轻重。故戒本云教授者，提，广解说法者，提，故知义一也。结吉罗者，但日非耳；结堕罪者，但不差耳。说法、八敬，因之即列，文无言耳。结成之相，明知但指辄往不差也。
今解中。初定两相无别。戒本教授，即是八敬。广解说法，如注自引。结吉下，释通注中结犯之意。故知差已日非，则说法、八敬并吉；不差辄往，二并犯提。律文但结日非、不差二罪，因而互列，故令妄解。文无言者，谓戒本中不明说法、八敬故。结成相者，谓戒本结犯，承上不差而结，则知犯堕止由不差。今更作句以定罪相：一、不差，日如，单犯一提；二、受差，日非，唯犯一吉；不差，日非，双结提、吉。说法、八敬，教示不殊，有何义故而分轻重？决知非矣。
尼结吉者，非辄教僧罪也，盖是不被尼差辄教授耳。尼二众亦不蒙大尼差遣，辄往僧寺礼拜问讯故也。
释尼犯中。初明大尼。辄教授者，谓辄自往请。次下二众。义无不差辄请之义，故但有辄礼拜等。不犯中，但开尼众不请之罪。
二十二、为尼说法至暮戒。
为尼说法至日暮戒二十二。
凡僧尼有别，居不同处，大士举动，须避讥涉，外生信敬，内增道望。今日暮同聚，致外情疑，容自坏行，过深则制。
二十二，制意中。初叙所应，依之则自他两益。今下，次明不应，违之则彼此俱损。反损成益，故所以制。
论犯六缘：一、是僧差；二、尼众来集；三、教授说法；四、至暮昏；五、自知；六、说不止犯。
犯缘中，初是僧差，若僧不差，自犯前戒。
佛在舍卫。难陀僧差教授尼已，默然而住，爱道重请，说至日暮。尼出祇桓，城堑中宿，为俗所讥。比丘白佛，佛便诃制。
就戒缘中，初令尼来僧寺，说法因过而制。令往尼寺，四分无文，可寻诸部。余曾目见，老昏忘去。
缘起中。以西国僧居城外，尼依城内，日暮城闭，奔还不及，故宿堑中，诸俗讥云沙门释子无有惭耻，无清净行，竟夜与尼共宿，昼便放还等。指诸部者，即善见云：初为女人根钝故，尽听往僧寺教授；为人讥故，次开五人往；犹讥，始听僧往尼寺。若作此释，甚有相妨。前辄教中，备明差往，若是初开，不应后列，若在前者，复曾被差。进退难定，来学请详。下示遗忘，以警后来。
若比丘，为僧差，教授比丘尼，乃至日暮者，波逸提。
戒本四句：一、人；二、僧差；三、教；四、乃至日暮下，结罪。
戒本。第二句，注云一教授等者，律云众僧中差，白二羯磨。然与前戒异者，前是不差，通指二法，此既已差，别据一法。
广释中，除教授已，余诵、受经至暮同讥，如何轻者？以教授僧集尼众易，故重。自余别请，尼之来去无摄法，故轻也。
第四中。初征问。以下，释通。初明教授重，是众法故。自下，次明余轻，别人请故。注不犯中，未日暮者，无犯明不犯。除妇女者，即余男子，无讥疑也。若船济下，四种，三并因听，非专为尼。第三，尼寺中者，处无非故。因人请者，写倒，合作因请人，律云说戒日来请教授人，值说便听是也。
二十三、讥诃教授者戒。
讥诃教尼人戒二十三。
然备德被差，慈心教授，情存为法，不希厚味。今见他获利，内生嫉妒，发言讥诃，恼乱贤善。脱由斯败，事绝兼济，损处非轻，故制。
二十三，制意中。初叙所差如法。厚味，即美食也。今下，次叙能谤起过。初明恼人。嫉妒心业，讥呵口业。脱下，次明坏事。败，犹废也。绝兼济者，失利他也。损下，双结。
论犯六缘：一、是僧差；二、情存为法；三、内生嫉妒；四、发言讥诃；五、言词了；六、闻知，犯。
列缘中，一、二、六是所讥，余三并属能讥。
佛在舍卫。尼闻教授师来，出迎供给，六群生嫉，云：彼无实，但为食故教授尼也。比丘以过白佛，因而制戒。
戒缘中，六群比丘因过被制，既不具德，差法绝分，内怀怨忿，故致讥呵。
若比丘，语诸比丘作如是语诸比丘为饮食故，教授比丘尼者，波逸提。
戒本三句，余并可知。
戒本，三句：一、人；二、讥；三、罪。注不犯中，其事实尔，乃至为食诵经等，并谓讥诃非谬，故无犯也。
二十四、与非亲尼衣戒。
与非亲尼衣戒二十四。
凡僧尼位殊，理无交涉。无缘取与，尚涉讥疑，况交致染，容坏梵行，诚为大损，故制。
二十四，制意中。初明类别。无下，次显招讥。无缘取与者，谓无取与之缘，徒与往还，犹不免讥，况持衣与而相交染耶？往往犯于大重，此显须制之意。
五缘成犯。一、是比丘尼。多论云与尼三众同堕，律虽无文，义亦应尔。浣衣中似是犯轻，随情急缓，义在于此。二、非亲里。三、作非亲想。四、虚心与衣。五、彼领受，犯。
犯缘。第一，初取论决律。浣下，次比校重轻。彼论使下众浣，同犯吉罗。若比浣衣，下众应轻，故云似是。然取情过，不可相例。以使浣情轻，与衣过重，轻宜从缓，重须从急，故云随情等。四、虚心与，谓专意也，或可准下缘起，比丘试与，即非实心也。
佛在舍卫。乞食比丘威仪具足，尼见生善而数请，比丘不受。后僧分衣，便以衣与尼，尼辄受之。彼嫌责尼，数数向人说。比丘以过白佛。诃制此戒。
就戒缘中。初明尼与僧衣，推而不受。后僧试与，望同僧心，尼辄受之，大乖本望，故科为罪。多事多患，其相若此！
戒缘中。推谓辞让。言试与者，律云：比丘念言：尼数请我而我不受，我今与衣，彼必不取。多下，指过诫敕，令无多事。
若比丘，与非亲里比丘尼衣，除贸易，波逸提。
戒本六句：一、人；二、非亲；三、尼；四、衣物等，文中不明尺寸，而于过咎，大小俱提；五、除贸易；六、结罪。
戒本，第四句但指衣体，故知不局大小。
所以尼与大僧二众衣犯轻者。今不就希数而制戒也，就讥过故。僧是上尊，躬奉下众，招讥处深，故重；尼下奉上，讥疑是轻，可知。
释尼犯中。初征异。大僧、沙弥，故云二众。今下，释通。上奉于下，情理不当，下奉于上，事成顺便，故不同也。
二十五、为非亲尼作衣戒。
为非亲尼作衣戒二十五。
制意同前。
二十五，制意。指前，无非讥染。
论犯四缘：一、是比丘尼，多论三众同犯；二、非亲里；三、自送遣作；四、随作犯。
犯缘，前三属所对境，第四即能犯人。
佛在舍卫。有尼作僧伽梨，持来至僧伽蓝中，迦留陀夷为作大衣，便裁作淫像，成已付尼，令在众后著之，生俗讥笑。比丘以过白佛，因制此戒。
就戒缘中，作淫像者，良由染患情重，寄物彰过，约境须断也。五分云：爱道卷衣舒以示佛，视此所作也。
戒缘中。初牒释。由为作衣，致有情染，故云寄物彰过。故知此戒虽制作衣，实为断欲。五分下，引示。卷衣示佛，显过宜制。
若比丘，与非亲里比丘尼作衣者，波逸提。
戒本四句，寻文可知。
戒本，四句：一、人；二、非亲；三、尼；四、作衣下，结罪。
既作针刀，故随运结堕。余熨摩等，方便但轻。
次释犯中。刀针正作，熨等助成，故云方便。
二十六、与尼坐戒。
与尼屏露坐戒二十六。
过与女人同宿无异。
二十六，初指制意。同宿不出有二：一者染习，二是招讥。
佛在舍卫。迦留陀夷与偷兰难陀尼，俱貌端正，各有欲意，在门外坐。居士共嫌，鸳鸯为喻。比丘闻告，佛因制戒。
缘中门外同坐，止是露摄，戒本明屏，故知双结也。
次科。缘起、戒本，屏露互明，对文可见。
论犯四缘：一、是尼三众，五分、多论尼众俱犯提罪，道、船行戒亦尔，除去俗女不犯此戒；二、是隐、露处；三、无第三人，人相如钞中；四、共坐便犯，多论：比丘坐住，随尼起坐，一一结提。尼坐亦尔。两人同一坐，通日但一堕。
犯缘。第一，四分戒本唯据大尼，故引他部。既云尼众，通三不疑，及后道、船例同此判。除俗女者，下有别制，故云不犯此也。第三，指钞，彼与女坐戒引僧祇云若母、姊妹，若大小净人、睡眠、痴狂、婴儿，并非证人。
若比丘，与比丘尼在屏障处坐者，波逸提。
戒本四句。
一、人。
二、与尼。作衣与衣，亲无染讥故开。屏坐同行，不问亲疏，外人不简，招讥义一。
戒本，第二。但云与尼，而不简亲，故对前二戒以示教意。
三、屏处。如律中见、闻两屏，其相可解。盲、聋互有，不成全证，故吉。由是坐戒，立故是轻。
第三。初指二屏，注释颇详，委如二不定中。盲下，次释第三人。由下，三、释立住。上是根缺，下即缘乖，故并犯轻。
所以尼轻者，上尊共坐，志不自由，过微故也。
第四，初科。征示尼轻，由非意故。或可上尊狎下则易，下位媟上则难，故虽同坐，情过自别。
开中不盲、聋者，开前盲而不聋句，下列亦尔。余可解。
次科。释注不盲等，二句语同，互倒而列。对翻互缺二句，以开吉罗。余可解者，行倒、病、势，皆非意故。
二十七、与尼同行戒。
与尼同行戒二十七。
过制同前。
二十七。制同前者，事别意通，故不重举。宿、坐、船、行，离染无别，随境造作，事相不同。文多略指，其意若此。
六缘犯。多论云：一、尼家三众；二、共期，除偶相值，或期不许，不离闻处；三、同一道；四、不离见闻处；五、无缘；六、随度界犯。
犯缘。第二，除偶值者，即多论文。彼具云：若不期而偶共道，当使相去语言不相闻处，若相闻者，吉。若彼此相期互不许者，若相闻语声者，吉。文中不离闻处，总上两句，皆有吉罪，但不犯提，故简除也。
佛在舍卫。六群比丘与六群尼人间游行，居士讥嫌，比丘举过，佛便诃制。
若比丘，与比丘尼期，同一道行，从一村乃至一村，除异时，波逸提。异时者，与估客行，若疑、畏怖，是谓异时。
戒本五句：一、犯人；二、与尼期；三、同道行；四、除异时；五、结罪辨相。重释可知。
戒本，分文中。重释者，即指释异时文。律因僧尼皆欲往毗舍国，尼求僧伴，僧既不许，尼遂前往，为贼所劫，因开援护。文中两相：估客男伴，无难亦开；疑怖难缘，无伴亦许。
尼若凭僧为伴，援过是微故轻。
释中，初科。尼凭僧伴，非疑怖缘，故结吉罪。
行途多难，故开疑怖，坐是安处，所以不开。坐容教授，下至第三，便开不犯。行途迥远，招讥过大，纵多比丘，一尼亦犯，要得多尼方开。坐处讥轻，有两比丘，即不犯位。
次科。对前坐戒，料简二重：初简恐怖缘，行开坐闭；坐容下，次简第三人，行闭坐开。
二十八、与尼同乘舟戒。
与尼同船戒二十八。
讥过中制。
论犯六缘：一、是尼三众；二、共期；三、同一船；四、顺流上下意；五、无缘；六、双脚入船便犯。
二十八，犯缘。第四，顺流上下，明非直度也。
佛在舍卫。六群比丘与六群尼同乘船上水下水，居士共嫌。比丘举过白佛，因制此戒。
若比丘，与比丘尼共期，同乘一船上水下水，除直渡，波逸提。
戒本四句：一、人；二、与尼期；三、同船；四、结犯。
戒本，分句，可解。
问：所以不制俗女同船者？
答：必有船公为第三人，故不须制。亦可尼女同制，俱犯提罪。如律·房法中，时与俗女同船，佛言除直渡。故知不直渡者，是犯不疑。此戒略也。
问答中，两释。初约通开释，当有第三人故。亦下，次约文略释，讥疑不异故。下引律证，既除直渡，验知上下同尼制也。
二十九、受尼赞食戒。
受尼赞食戒二十九。
制过有四。一、遣彼尼众叹己德行，相美求利，增长贪结，坏正命故。二、偏心曲叹，现情亲好，招致外讥，损害不轻。三、令他随言供奉无德，即是损施。于彼福田无行惠施，反报之福何由可获？四、毁訾好人赞叹鄙下，令于胜境不生敬重，即是恼乱一切贤圣。具斯诸过，故所以制。
二十九，四意中：初是长贪，二即招讥，三损施福，四恼僧众。又初损自，二损自他，三、四并损他。初云遣尼，且据缘起，约今成犯，不必须遣。三中，既奉无德，则于有道反不供奉，既失胜境，则无福报。具下，总结。
四缘成犯：一、是尼三众叹得食；二、知是非法；三、受得；四、啖之，咽咽结罪。
列缘，有四。初是能赞，下三并所赞，即犯戒人也。
自余同坐不被叹者，随食无过，以屏叹非众中，无应诃不诃之过。不同提舍，对僧偏授，若不即诃，举众容隐，致不指授，亦不听食。
简提舍中。初明当戒犯唯别人。不下，次示提舍合众通制。据尼指授止在一人，若无人呵，则令同座非指授人亦不得食，故云致不指授等。
何不开病？但不曲叹，健、病无罪，故不须开。若叹病人为德，必有好人被毁，犹是犯位。
简病中。亦对提舍以明不同。初征，次释。释中又二。初明不开。若下，次明开则有过。言病有德，则显不病无德，故云好人被毁。
何故不开别众七缘？圣人制戒，开遮防过。此戒由叹无德，于法深损，通无所开。是以多论云但偏叹德，不问凡圣，食者皆堕。
简别众中。初征。二、释，又二。初通示开遮。别众须开，遮则失利，此戒宜遮，开则有过，开遮随时，不可一概。此下，正明当戒不开之意。供施有德，植福良田，是佛所教，今则反之，故云深损。是下，引示。若知彼赞，虽圣尚犯，况无德耶？圣必无犯，为约下凡极诫耳。
佛在舍卫。有居士请舍利弗等，露敷好座；偷兰难陀尼见已，妄言所请并是下贱。我若请者，则调达等龙中之龙。食还具说，佛因诃制此戒。
就缘起，龙中龙下，过起所由。下明诃结。
戒缘中。难陀尼如是叹已，及舍利弗、目连至，尼语居士言龙中之龙已至，居士言汝向者言下贱人，今云何言龙中之龙耶？自今已去，勿复来往我家，故云妄言。调达等者，等余四伴。
多论云：以请舍利弗、迦叶等，能与现世福。一、入见谛；二、大尽智者；三、入灭定人；四、缘四无量；五、行无诤者。各出其相，广如论引。
明请福中，初科。多论明所请之德，略提名数，指广如论，今撮注之。
一、入见谛。
二、大尽智。
三、灭定人。
四、缘四无量。
五、行无诤。
论文五种，并以生现世福别别结之。据论，前二诸圣通具，身子、目连必应高胜，后三别德，时或有之。
又成论云：智田胜福田。乃至扫僧地如阎浮，不如佛塔一手许。佛以智故胜诸弟子，不以断故。供利根初果，胜钝根斯陀含。前言百不如一者，从多说，亦不了义。还即此经中云施利根畜生，胜外道五通者，又如弥勒为罗汉所礼。
次成论中。初句立义。乃下，释成。初约佛与弟子对校。彼论问云：为智福胜，为断福胜？答：智能达法相，谓毕竟空，此则胜断。何者？如佛以智故，于弟子中胜，不以断故。供下，次唯就弟子比校，文为三段。初示胜劣。前言下，论自释难。彼论前引杂藏经供百初果，不如一二果，与此相违故。从下，释通，有二。初云从多说者，谓前经且据多少相望，初果多故劣，二果少故胜，今此约智，与彼不同。亦下，次约不了释，谓彼经赴机一往权说，非究竟故。还下，还据彼经会同前义。初引畜生胜人道。又下，次引因人胜果人。彼云弥勒菩萨虽未得佛，为罗汉所礼，由智大故，又云乃至沙弥发无上心，罗汉自取衣钵，担随后行，故知智慧福田为胜。
僧祇，檀越别请舍利弗、目连。唯大迦叶不受宿请，明日时到，入檀越家乞食，在屏处坐。尼不见故，说龙中龙。迦叶大謦作声。尼闻即翻问迦叶：行头陀乞食，如何受请？答：虽不面受，乞食为缘，不妨随食。
次尼赞中。律文少略，故引示之。謦去挺反，彼作謦欬，谓嗽声也。尼翻问者，既为尊者所闻，故作他辞，欲混前语。迦叶答者，准此行乞，因入施家，不为别请，斯为明证。
若比丘，知比丘尼赞叹教化因缘得食食，除檀越先有意者，波逸提。
戒本五句：一、人；二、知；三、尼教化；四、食缘；五、结罪。
戒本。第三句，注列赞词，即十二头陀等，如叹身中具之。
就辨相中，除饮食，然灯已，明知大、小两食皆犯，即文云从旦至中得也。所以衣轻者，财重难舍也。又财别属，义非通用，食无独啖，劝办是易，故制重也。尼轻僧者，叹尼是希也。
释第五中，三段。初明灯油。已字合作犯，复缺轻字。油既得轻，显上饮食通收大小，即正、不正也。即下，引证，文见注中。所下，次释衣财两意。尼下，三、显尼轻，希数异耳。
三十、与女人同行戒。
与女同行戒三十。
制意，同前。
三十，与前尼戒大同，故略释耳。
论犯六缘：一、是人女；二、共期；三、同道；四、无伴；五、不离见闻；六、随越界，犯。
列缘，可解。
佛在舍卫国。妇与姑诤，还毗舍离。时阿那律欲往彼国，此女为伴。夫便逐得，打阿那律几断命根。比丘以事白佛，便诃制此戒。
戒缘中，几字平呼，近也。
若比丘，与妇女共期同一道行，乃至村间，波逸提。
戒本五句，其相易了。
戒本，五句：一、人；二、与女期；三、同道行；四、至村间；五、结罪。
就开不期及难，故知共期多伴亦犯。不类尼中，以同法故。
释不犯中。初准开决犯。多伴谓一比丘多女。不下，对简前戒。多尼大伴，即无犯故。注中须往得安，此亦开难，戒本不列，恐无缘起。
三十一、食处过受戒。
施一食过受戒三十一。
然笃信居士，割舍家珍，造立福舍，标心一食，拟施在僧。宜量力分，称施而受，即彰内有廉节，外不损物，理数宜尔。今久延不去，过受他食，长贪坏信，败善增恶，过是不轻，故制。
三十一，制意中二。初叙施意。宜下，叙兴制。初明合宜。今下，次显过患。长贪谓无廉节，即下增恶也。坏信谓损施物，即下败善也。
论犯五缘：一、非亲居士，限施一食；二、知；三、无病请缘；四、过受；五、咽，结。
列缘。第一，言非亲者，三处并无明判，义准亲缘，理通过受，故特标简亲无犯也。
别众七缘，唯开病者。人病苦恼，去损住益，施主体知，不生讥患，故开。自余不开者，彼中自请，开称施心。此本无心，开成损坏，是以俱闭。
简开中。初叙开病所以。自下，次明余六不开。上二句，明别众可开，是别请故。下三句，显当戒宜闭。由是通施，意非别指，故曰无心。
佛在舍卫。时，拘萨罗国有无住村，居士作住处，常供一食。六群数受，居士言：我本周给一宿住者。比丘举过白佛，因而制戒。
若比丘，施一食处，无病比丘应一食。若过受者，波逸提。
戒本三句：初施一食处，有比丘者，是人也；二、无病缘应受，此是犯人；三、过受，结犯。
戒本，分文。初句合人、处者，欲明是受施人，非犯人故。然前后分句开缘、结犯，或分不分，随时不定。述作之体，义非专固，抑恐封文，学者须晓。次句，注中，剧字训甚。
此中明正食与非正俱结。故文中明除食已，得衣、油犯轻者。食资身急，人并喜受，又受用交尽，损恼施主故重。余之衣、油，得用，不得将去。纵有灯油，身外受用微少故轻。
牒释中。初二句标判。下背别局正食犯，恐滥同故。故下，次准注以决。既通除食，不简正与不正，明知并犯。初牒注。食下释通。初叙二食重，两意通之。余下，次释衣油轻。初二句通明二物，下三句别示灯油。由有喜受、用尽之义，故约外资通之。注不犯中，居士请住等者，施意通故。檀越次第请者，日别一食，非过受故。儿女已下，并异主故，亦非过也。
三十二、背请戒。
展转食戒三十二。
然信心俗士，供给美味，延请僧田，希存受用。今先许后违，是无信也，令他饮食徒设而已，无受用也。损恼之重，无过于此，故制。
三十二，制意中。初叙施意。今下，明过制。无信即是自失，无用即损供施。若据戒缘，应兼长贪、招讥之过。文从别相，又易知，略不明耳。
释此戒名，诸部各异。四分，展前家食，转就后家，故名也。僧祇云数数食，亦言处处食。十诵、五分、多、伽，并同数数食。注戒本名背请者，随俗取解，亦无过也。
释名中。初总引诸部。本宗独异。祇律两名并约缘起重食为言，十诵等律同上僧祇初名，语意大同，译者随立。注下，正示今文。背请之名，非出诸部，僧祇六念，乃有是言。自昔相传，于义易显，故云随俗等。
问：何不依律而从俗者？
答：若依律名，摄相不尽。如背前向后，更往前家，可如诸律。若直背前，亦成正犯，则非展转处处等义。但云背请，理无不收。
论犯五缘：一、受他五正食请，不问道俗、亲非亲；二、食体堪饱足；三、无因缘，谓病、施衣、功德月等；四、更受后请；五、随咽即犯，不待饱也。
犯缘。第一，食局人通；二、食体堪饱，非餐饱故；三中，列示三开，并见下文。
此应料简，正、足、不净，各有四句。
初、前后俱正，提；二、前正后非正，吉；三、前不正后正，四、俱不正者，并不犯。故文云或请与非食也。
料简中，初科。列句可知。所以唯五正犯者，资强用数；不正反之，背则无过。故下，引律别证后二。非食谓非正食也。
足不足作四句，轻重同前。故文云或不足不犯也。
二、足不足。并约正食多少以分。四句同前者。初、前后俱足，提。二、前足后不足，吉。三、前不足后足，四、俱不足，并不犯。故下，引证三、四。上两引证，并不犯文。
净不净，作四句者，四句俱提，文无义立。
三、不净者，谓邪命、兴贩、宿、煮、残、触。以主通道俗，道则具有，俗入界煮，或为僧触，时或有之。然虽不净，无非正足，故四句皆重。上二并是据文，此准义立，欲反古耳。
不同昔解：不净食不成背、别，以体不净，不任共食。
引古中。不任食者，既是秽食，僧不合啖，故不成犯。
今解不然。罪不择境，随食皆犯。可以不净不犯非时？俱是罪故。如妨、难二处有不处分，故知不净亦成背、别。若言所防不同者，我不净食亦防不同，背请防不背请，不防不净食，别众亦然，故知齐也。若云不净食如法比丘不合食者，我非法房如法比丘亦不合造，以此例之，故知有罪。若言造房不合上事而成，有长道义，我亦不净食得资身长道。
立今中。初以义定。可以下，引非时反质。如下，举二房为例。若言下，遮妨，三节。初作妨，云处分防专辄，不防妨难，不可相并。我不下，比同，可解。别众防不别，不防不净，故云亦然。若云下，次段。初立妨。我下，显同。例之有罪者，如法比丘造非法房得罪，反例食不净食义须有犯。若言下，后段。初牒妨。不合上事，谓不可以房例食也。我亦下，例同。此恐执旧见者反谓今家引例不齐，故先遮约，不容妄解也。
佛从罗阅祇人间游行，至阿那频陀国，因沙㝹施粥，便开食粥。因食浓粥，又因节会檀越送食，又后受请。俗讥道诃，佛因制戒。
就戒缘中，分三：初开食粥，遂成浓粥；二、节会送食；三、正违先请，故通一制。
戒缘中。注、疏抄引，在文颇略。律中，沙㝹婆罗门以五百乘车载满饮食，经涉冬夏随逐世尊，伺候空缺欲设食供，无有空日。语阿难言：欲以五百车食布在道中，令佛、僧蹈过，则为受我供养。阿难白佛，佛言：汝可往语沙㝹，明旦以此饮食作粥与僧。后因大臣请僧食，诸比丘因前开粥，遂受诸居士浓粥。后至大臣家，不能多食，招讥。故制不得食稠粥然后受请。次因罗阅城乐师先请比丘食，明日值城中节会，诸居士持食来，诸比丘食已，然后赴乐师请，不能多食，乐师讥嫌，方制此戒。
疏分三段，前二别引两缘重受后食，后一总上两缘还赴先请，故云通一制也。
僧祇食粥说偈云：持戒清净人所奉，恭敬随时以粥施。十利饶益于行者，色力寿乐词清辩，宿食风除饥渴消，是名为药佛所说。欲得人天长受乐，应当以粥施众僧。今解之。初偈明田净。色等五利明所得，宿食等五明所除，略不明大小便调适也。欲得下偈，明来报也。欲不解之，常诵多迷故。
引偈中。初正引；今下，牒释；欲不下，示意。释中，初偈合云初半偈，即前二句。上句明所施之德，下句即能施之心。色等下，释中间四句。初句总标十利。饶益即是利义，行者即受施众僧。次二句别列十利。为成偈句，止有九种：一、色，二、力，三、寿，四、乐，五、词清辩，六、宿食，七、风，八、饥，九、渴。十如疏点。下一句结说由人。资身除病，故名为药。欲下，后半偈，上句示报，下句劝施。
若比丘，展转食，除余时，波逸提。余时者，病时、施衣时，是谓时。
戒本六句：一、人；二、展转；三、食；四、开缘；五、结罪；六、重解。
就解展转，但言请也。既列二请，俱有背罪。若受请已，自食浓粥，自食己食，或食僧食，彼生恼微，不犯背罪，先许后违，但犯吉罗。故五分云：若食常食，食别房食，无犯。
戒本，第二中。初点注释，但列二请，不明展转。若下，次简僧自两食，但得轻罪。必约两主，方入正犯。故下，引证。常食即僧食，别房即己食。
三、解五正中，僧祇云：诸菜、饼、麨、果，非处处食。
第三中。僧祇麨者，名通正食；今简不正，如麦、豆麨等。
所以开病者，病人苦恼，施主体知，若不开者，形命难济。既非情欣，不作时限。
开病中。初示开意。既下，显常开。非情欣者，意所不欲也。不作时限者，异下施衣一月、五月也。
施衣开者，有二义利：一、为济比丘，待形须立，施时不取后须难得，恐非理乞损业恼他；二、为益施主，衣食多利，俱得反报。
施衣中。二利：初是济己，二即益他。得反报者，衣食两施，感多福故。
文中一月、五月若有余者。昔解：时中假施方开。今不存此，施衣所及，通时、非时。今言余者，衣、食以望时，乃是时家余。食中开背请，不开为衣施，非唯衣、食，有物并开，故云余也。
次释余施。初牒注。昔下，引古解。彼谓时内居常不开，待有衣施方开，故云一月、五月有余施也。今解中，初斥非。以时内通开，不论衣施；若有衣施，不限时中，故云通时非时也。今言下，正解。初、以衣食对时释。谓时外所获，故云余也。食下，二、以衣物望食解。本开背食，衣物在外，故云余也。
多论云：前家食请，后家衣食请，听背无罪。二、前家食请，后家衣请，取衣向前家，不犯；不向前家，竟日不食，违信吉罗。三、前后俱食请，背犯提罪。又有三句。前后衣食请，听背无罪。二、前家衣食请，后家单衣，如前二句中。三、前家衣食，后家单食，背犯提罪。
料简中，两重。初三句并前家单食请，后三句并前家衣食请。初后两段，后家并通单复。前次句云不食吉者，或食僧食，或己食也。后段初句前后既同，何得无罪？必应衣有美恶、多少异故。次句指如前者，即向不向也。背请结犯，成在后家。上六句中，四句衣请不犯，即是开缘；二句食请成重，正违本制。
别众七缘，唯二是开。余不开者。道、船、大会，由食难得，施主请开；此既二家，开长贪结。为益外道，又无施主，故开受食；此若开之，背佛弟子，受外道请，坏信恼深，故闭之也。作衣时月，可以兼明。
对简中。初指同。唯二开者，病及施衣也。余下，点异。初合示三种。彼是俭开，此非俭缘。为下，次明沙门施。彼为接于异道，此恐失于正信。佛弟子者，通召道俗。作下，三、明作衣义准同开。言时月者，后戒亦约一月、五月释之。前施衣时中，可收作衣，故曰可以兼明。是以删定戒中加作衣也。
就不犯中，有四：一、病；二、施衣；三、舍请；四、衣时，如上解也。若请与非食者，谓枝、叶、末磨佉阇尼也。或不足者，谓不充饱也。或无请食者，说不犯也。或食已更得食者，前家食已，更受余家，乃可犯足，不犯背也；或不坏坐，亦得受之。或一处有前后食者，既同主异食，亦无背罪；必不坏仪，亦不犯足也。
不犯中。初科分前四。注中止列三相，施衣中兼含衣时，分出为四。以施衣通时、非时，衣时唯局时故。若请下，牒释后五，对文可解。三、云无请说不犯者，此非开缘，律文虚列。如前长衣，不得衣日，亦名不犯之类。四、五两种，并容犯足，须约坏仪，不坏不犯。
三十三、别众食戒。
别众食戒三十三。
凡僧众在道，本怀慈育，内清我倒，外拔俗缠。然段食有限，事难普周，人少易供，多则倾竭。又损重利轻，非济俗故。二、若许同情别食，则自结别众，以恼于僧。为摄难调人故。有斯二益，故律制之。
三十三，制意中三。初通叙出家之志，明必和同。
然下，二、别彰两损，正申教意。
初明损俗，复有二意。上四句明损财。由食处成众，费用则多，据此明意，欲令人少，即如下引汝等但请三人，我等不得别众是也。言段食者，色香味触，有形段故。又下，二、明损福。能别乖和，所别失利，故云损重；施心不普，获福非胜，故云利轻。
二、明损道。即正戒缘，如注所引。提婆达等与佛竞化，性难调伏，故号难调。今制别众，令同僧海，即摄彼也。
有下，三、总结。由制此戒，翻损成益，一者济俗，二谓僧和，即下所谓慈愍白衣，摄难调人也。
二、释名中。但以能别之人，食处成众，以众别他，不共同味，亦表法、食有隔，故众处得罪。所别之处，岂可非众？然律据能别之人，故文云别众食者，四人，若过也。若从语论，应云众别食也，取本意故云别众耳。三人已下，无上两损。故文云：但请三人食，我等不得别众故。
释名，分二。初正释；三人已下，简非。
初中，有三。初至得罪，从能别释名判犯。不共同味是食别，即利不和。以事表法，法亦有乖，即戒、见不和，故云法食隔也。所别下，二、辨能所相滥，引证能别，文理显然。若从下，三、会言相。从语论者，能所便也。取本意者，调达本缘，别正众故。
次简非中。两损，见上制意。故下，引证非别，此即佛制戒已，施主来请，比丘答对之辞。
论犯七缘：一、有施主，简僧食、自食无别众故；二、别请、别乞；三、五正，时中；四、食处成众；五、知界内有善比丘；六、无诸缘；七、咽食犯。
列缘。第一，简僧食者，以十方共分，有人不集或不作相，并在盗收，不犯此戒。第三，合示两缘。五、善比丘，即不犯重人。下云唯除恶戒，钞云别众，唯据清净一色，又云犯下四篇，亦成别众。法、食罪异，简境大同。六、无缘者，即下九开。
释戒七缘，广分蹊径，极有由趣，可如钞中依缘点也。若又列来，徒为两费。恐不见钞，略举要节。
标指中。初指广。蹊径并小路也。钞明行事，逐缘示相，今此附文，且宜略释。若下，示要。唯解第二，余并略之。
今别众食，据食处成众为言，就分为三。
若僧次请来，界内不集故犯。初虽僧次，及至食时，界内有僧，别不同食，即此僧次还名别请也。若本别请，食时僧来，既无遮约，即此别请名僧次也。
自余别请别众，别乞别众，不问界内有僧无僧，但使食处成众故犯。若鸣稚作相，若唱召一人，即非犯过。
必明此三缘，即当如镜也。
约三位中，分三。初总示。言分三者，即僧次、别请、别乞也。若下，别释。初明僧次，又二。先明初僧后别，则有别众；后明翻别成僧，则无别众。自下，次明二别，可解。言无僧犯者，由先遮他，及至食时，远去亦犯，如钞所明。言唱召者，以僧多食少，从六十腊以至沙弥，但得一人，即免别众。必下，三、结告。
据论法、食，妙约人论，人有精粗，教亦通塞。
法食简中。法即羯磨。由境通净秽，犯有成否。作法足数，受施来集，但无三根，通取相净。若判别众，必须勘核，不可枉滥，所以简之。
且如僧次一种，必以净戒为先。微犯宪章，不令受利。故文云：犯吉罗故语令知，恐受信施、持戒礼拜。又云：为解脱生死出家，得受僧次，唯除恶戒。故破戒者，不合受僧俗两供。若此简人，名为精也。
精简中三。初正明。宪章，即是篇聚。下至吉罗，故云微犯。故下，二、引证。初是本律疑恼戒文，则该六聚。又下，五分唯简初篇。故破下，三、结示。
又贤愚云：正使将来为利出家、畜妻挟子，名字比丘，若有僧中请得此者，宜应供养，其福难量，如舍利弗、大目乾连等，胜别请得五百罗汉。如此取人，名为粗也。故多论云如僧海中，持戒破戒，若邪若正，一切无遮故也。
粗简中。此因师子长者别请世尊、五百罗汉，故佛以此诫之。挟谓抱持。下引多论，更通邪道。
佛在人专，故又行实。末代人滥，形服为上，外生物信，于诸僧海，自感僧福。非谓行缺而消信施。故经云桥度物也。破戒之人，虽入地狱，口说善法，令生信故。
会通中。初二句，通前二律意。末代下，出后经论意。下引经证。法喻易解，未详何经。
至如羯磨，亦有精粗。微有少犯，亦不许秉。又不以通观彼持犯，但以肉眼知彼清浊，此为通也。准此以求，佛知末代具有精粗，但不见闻，即同本净。止自量耳。
约法中。初标示。微下，二、别简。少犯不许，谓精简故也，绝无能秉，方开学悔。不以通观，即容粗摄也。通即天眼，目连检众，佛呵制故。即如钞中，体非应法，约缘成足，故云通也。准下，三、示意。人虽谓净，不碍众法；己须自捡，忏净无瑕，故云止自量也。
佛在罗阅祇。提婆达多教人害佛，复教阿阇世杀父，恶名流布，利养断绝，与四比丘乞食。比丘以过白佛，便诃已制戒。
就戒缘中，五人一家内食，异计故因而结。慈愍白衣，为摄难调也。
戒缘中，初牒释。提婆别食，为谋破僧，故云异计。五人名字，如破僧中。慈下，示意。
若比丘，别众食，除余时，波逸提。余时者，病时、作衣时、施衣时、道行时、乘船时、大众集时、沙门施食时，此是时。
戒本六句：一、犯人；二、别众；三、食体；四、开缘；五、结罪；六、逐缘重解。
戒本，六句，对文可解。
就释开缘。言开病者，身抱患恼，若不开别，无由济命，自救不闲，终无异计。作衣久延，恐废正业。施衣不受，后须难得，自济形苦，亦福施主。道船途路，多有留难。大众既集，村落又小，食少人多，不开送食。沙门施者，将化入道，故开受供。衣时通给，为补夏劳。僧次福大，道俗俱益。略叙大意，至时张展。
释九缘中，初标。言下，列释。次第九相，前七牒戒文，后二出他部。随相显意，细寻分取。略下，结示，嘱后广之。
律列七缘，衣、僧二开，五分、多论。
总示中。衣、僧即后二种，衣时出五分，僧次出多论。余八易解。僧次开者，不简名行，作相无遮。及先别请，食时通召，纵界有僧，亦无别过。即贤愚云僧次一人，福不可量，如饮大海，则饮众流等。
问：律明作衣已是时限，何用衣时？
答：据本受意，有长短也。文云下至一缝者，极短也。余如钞解。
问答中。言长短者，衣时则一月、五月，受利时长，作衣则随得衣财，受作时短。义钞答云：此举受持之时是也。故知四分唯据作时，时内不作，于义未显，故引五分别出此缘。义钞又云：九中作衣衣时，唯在时中，不通非时。余七通时、非时。又云：施衣新得，彼此有益；作衣己物，更无胜利。是故不同。余下，即指义钞。
又大众集中，食足四人，长一人为患者。
有人言：谓食处四中，长一添众故，非谓外人，由是三人随意食也。乃至百人长一人为患者，应云九十七人为患，但以长名义同，故云一也。如和先六十，同名一供养人。
释大众中，初解。即就能别明之，三人之外，加一成众，即容犯别，故此一人即为犯患。乃至下，防难。应先难云：四人可尔，注中五十至百，三外则多，何名长一？故此通之：人数虽多，望长是一。如下，引证。佛安居竟，入室禅寂，敕诸弟子不得辄见，唯除一供养人。及和先比丘六十头陀至，世尊听见。此亦以一目多，故引为例。
有人言：彼此八人，名为大众，食无陪供，又难得处，开别不犯。七人已下，名为小众，食虽难得，容有兼济，如多论中，故不开之，故云长一为患。
次解中。初明大众开相。谓彼此成众，食难得处，开别无过。七人下，正释长患。谓此处成众，彼处三人已下，乃至一人，则不听别，故云一人为患。指多论者，即如后引。纵是大众，易得尚犯，则知小众有限可均，定不开别。
问：此既是开，何故明患不明无患？
答：诚如所难。言为患者，将开大众集时不犯，先解小众是犯。故云食足四人，长一人为患，以不开故，由此一人成四得罪，名之为患。五人、百人，皆以一人为患，约知四人已上无患。律文好略，一言两举，违顺普明，持犯双显，唯出于患，无患自彰。故多论云：客主各四，名为大众。食不难得，亦不听别。
释难中。由释长患，违开文故。答中，初句承难。言下，释通，为三。初牒文释。彼谓注中先举小众成犯，反显大众不犯，故云约知等。约合作明。律下，二、出律文意。但明为患，即一言也，义兼无患，谓两举也。违顺持犯，示两举相。普合作并。故下，三、引证，有二：一、证前八人得名大众，二、反证大众难得方开。又大众易得，既不听别，小众纵难，亦不开矣。
有人释云：四人已上，名为大众，不望彼四，律云大众者，四人若过也。食足四人长一人为患者，是两家会。东家四人，西家一人，施心各定，互不相容，乞复难得。若不开者，西家一人与四为患，故开非犯。百人长一人，食难得，开。牒本犯者，今开不犯也。
第三，解中。初蹑破。食下，正释。谓两家作会，西家一人，本是东家四人之患，今为饮食难得，故开不犯。牒下，显律意。
妙如后解。故牒旧疏，须开解慧耳。
结示中。初句判定，下二句示繁。妙谓精要。
就解辨相中，先教食法，后结罪法。
食中分四：初、无缘白出；二、人少随食；三、数满分部；四、有缘白入。初后相反，中二相对。
辨相，食法，总分中。初出后入，故云相反。二少三多，故云相对。
初无缘者，谓无上九中前六缘也。有缘之人，但能自益，不能益他；无缘之人，故须白出。
释中，初科。九中，前六私缘，不必该众，有无出入，须白除疑。后三通众，故非所论。
若二、三人随意食者，反上九中第六大众也。
次科，二、三非众，故反大众。
四人若过者，举前大众，分破入食。
三中。言分破者，四人至六人可分二部，七人已上须分三部，如是知之。
言有缘者，有六缘故。无缘直出，所以须白者，护施主故。有缘直入而须白者，护内比丘故。身是有缘，入须仪式，故依次入。又律释疑也。若不白入，谓我僧次，无缘之徒，随我滥入，故白简之。无缘白出，释疑亦尔。
四中。初示有缘。无下，对上无缘，双出制白之意。初明无缘白出。护施主者，恐谓嫌弃故。次明有缘白入，又二。初护比丘者，恐疑成别故。身有缘等，释注中依次入也。又下，二、约释疑者，恐他疑己是无缘故。下云无缘亦尔者，若不白出，疑谓有缘，妄随他出故。
问：此中有缘，不白但犯吉者；我三宝缘，不白入聚，亦应犯轻？
答：此白除疑，别有所防。白入聚者，正是防也。
结罪中，初问。以不白是齐，结犯别故。答中，有缘白法，自防他疑，故云别有所防。入聚白法，为防不白，故云正是防也。
若尔，覆藏治法，有缘出界，不白应轻，不应失宿？
答：不同。病等六缘，正治别众，不防于白。六夜出界，正防失宿，不防于白。何得将对治难不对治也？
次难中。行覆出界，制须白舍，不白犯吉，与此有缘不白罪同，彼更失宿，重于此者。答中，初明此白对治别众。六下，次明六夜防于失宿。治防两别，义非例难，故云何得等，以责非难也。
问：别众食，何不计所别境犯，而结咽罪者？
答：释疑之体，终须识本。制意有二，不恼所别，故不就别人以结于犯。但随业结，罪重自止也。
次问。不从所别而随咽犯，须明教意。答中，初泛叙答意。制下，正释来问。初明不从境意。制意二者，即如上明损于道俗，不恼所别故。但下，次明随业意。咽属身业，随动即结，故云罪重。原圣制意，令惧不犯，故云自止。
三十四、取归妇、估客食过限戒。
取归妇贾客食戒三十四。
然笃信士女，舍己途粮施诸比丘，理宜将护，依限而受。今取过分，令食竭尽，长贪坏信，又违圣教，过犯特隆，故制。
三十四，制意中。初叙合宜，今下，明过相。令食尽者，律明两缘，并云比丘尽取食之，无有遗余。又违教者，由立制法，过限受故。隆，重也。
五缘：一、二缘路粮。二、知是。三、无病缘。四、过三钵。多论：若上钵取一钵无罪，二钵是犯；中钵取二，下钵取三，各不犯，过则犯。若一人取过三钵犯，谓下钵也。若四人过三钵，前三人不犯，后一人犯。以前人语云已持三钵来，汝莫持来，过在后人故。五、出门，便犯。
列缘中。言二缘者，即归妇及商客，计是两戒，由各犯故，缘相不殊，所以一制。第四，引论。初约三品钵明过限。若下，次约自共明受相，又二：初一人自受；二、四人共受，犯在后人。以下，释成犯意。前人语者，即注所引告语法也。
佛在舍卫。妇人将还夫家，以其办食频施比丘，经时不返，夫别取妇。又有商客食分数施，遂为贼劫。比丘以过白佛，因制戒。
就戒缘中，分二：初明频取妇食，致为女人所讳；后明商家过受，又被贼之所劫。
戒缘中，女所讳者，为夫辄弃，非女所宜。
若比丘，至白衣家，请比丘与饼、麨、饭，若比丘须者，当二三钵受，还至僧伽蓝中，应分与余比丘食。若比丘，无病，过两三钵受，持还僧伽蓝中，不分与余比丘食者，波逸提。
戒本分二。立法四句：一、能受比丘；二、与饭麨；三、取分齐；四、制共食之。戒本五句：一、犯人；二、无病；三、取过三；四、独自食；五、结罪。
戒本。立法四句。第二，略举三食，但是路粮，通正非正。第四，注中初至应出来，明就彼食，则无制限。持还下，二、明受食还寺，则有分齐。言齐二三者，中、下钵也。若持等者，明相语告，唯据下钵为言，上、中二钵准知。律中，持一钵还，告余比丘言我已持一钵还，应取两钵还；先取二钵者，告云可取一钵；先取三钵者，如注所引，文不具引告词，故云乃至。戒本五句，从持还下，即第四句。注方便悔者，律云一足在门内，一足在门外，欲去还住也。
独食辨相者。谓不与余人，故提也。今据过三，出门成犯。余希故不解。
释第四中。初句牒注。谓下，出他疑。谓即疑谓，以戒本文连下结犯，恐谓犯提，故注节之，则无滥矣。今下，明正犯。余下，示略。今须释之。初明犯中，言不问者，律制至请家当问主言为归妇食？为贾客食？，不问违制故。若不语者，违前相告也。不犯中，上二可知。问已反上不问。共分反上独食。使知反上不语。送尼寺者，从尼受也。律作贾客及饼麨，戒文作估䴵字，义通传误。
三十五、足食戒。
足食戒三十五。
凡食以充躯为用，多则长贪，少则废道，事须量节。是以大圣审知凡报强弱不同，致有将补，五种位异：一、四分之一；二、一抟；三、一坐食；四、受小食；五、作余食法。通须裁节，过则有损。今此比丘受正食已，须慎威仪，一坐饱足。为性轻懆，辄便后啖，长患废业，又违教戒，故制。
三十五，制意中三。初叙食利害。是下，二、泛叙开制。将谓开食使得资身，补谓制法令无缺行。五中，上三头陀报强，下二中下报弱。又三、二中，各自相望，前强后弱，次列可寻。初即乞食，四依本制。宝云经中，凡乞得食，分为四分：一、与同梵行，二、与乞人，三、与诸鬼，四、自供身。一抟不益，一坐不再，小食即粥及余不正。上四泛明，五即当戒。今下，三、正显今意，先明所应。为下，次显不应。长患谓多贪，废业由多事。违教因开法。
论犯五缘：一、是足食；二、足想；三、已食舍威仪；四、无因缘；五、更食犯。
列缘，第四，谓非病也。
佛在舍卫，说一食法。五种食中令饱足。后犹憔悴，佛言听瞻病者食病人残食。又开作余食法。有贪餮者，不知食法，因制此戒。
就戒缘中，从初至作余食法来，明佛开诸比丘食缘。二、贪餮下，明起过也。不知食法者，随不知足不足、正不正，具几成、余不成等也。
释戒缘中，分二。初段，注文少暗，疑是脱字。今依律示，凡有七节：初说一食法；二、由比丘形枯燥，听一坐食；三、犹枯燥故，听一坐食、五正食；四、病比丘不堪一坐，犹枯燥，听数数食；五、开瞻病食病人残；六、比丘以所举食与余人，从此始开余食法食；七、比丘以所余食与余人，亦听作余食法食。第二段中，初总示。餮，音铁，贪食也。不下，牒释。足正二句，谓不知食境是非。具几等者，谓不知作法成否。法有十五，故云几也。
若比丘，足食竟，或时受请，不作余食法而食者，波逸提。
戒本三句：初、人；二、明食相；三、结罪。
就相中，言食竟者，谓自食己食，或啖僧食也。或受请者，谓食檀越食。此二食足已后食，作余方得食之。非谓作余食法开无背请罪。
戒本，第二，释足食中，初科。初明二食。己僧合一，受请为一，通收僧、别二请。此下，次明足相。非下，遮滥，以别请中容有背故。如背前向后，食五正已，复从前食，不作余法，背、足俱犯；若作余法，止犯背请。两缘自别，不可混同。
食有五种，即指五正为言。
释注中，初科。言五正者，此论前食，至后犯足，通正不正。
食饱足者，谓前境食体，堪我饱足。但为食一口已，便坏威仪，成犯之相。后坐不得，须作余法方开食也。四分有文，散在开通，如下解也。僧祇、善见，护八遮相，极大分明，须相融会。
释足相中，初科。初明境足，即今正义。但下，次明犯相。四分下，引证。文在开通，即前身绮，如上已明，及尼不礼，文在后引，故指如下。次据他部，尤急本宗。言八遮者，亦名八足：一、自恣足，二、少欲足，三、秽污足，四、杂足，五、不便足，六、谄曲足，七、停住足，八、自己足。此之八种，不依彼用，但取急义，证今境足，故云相融会也。
今有人解堪饱足者，谓我饱食足。我食未饱，虽起重坐得食无过。此非解也。
斥非中，出非，可见。
若尔，四分何须广列四种威仪？食无饱期，约仪定犯，是明教也。若准凡心，待饱竟，破仪犯者，知用何时成于饱相？纵云饱讫，更啖一粒，亦得入喉，何名约饱？故圣明见，但据四仪，随四有乖，后坐不食。岂非明决？
难破中。初指教明判，四种威仪，如下注引。若下，二、斥无限齐。应作彼执云：律约四仪，据饱足已，有何过耶？知下，显非。故下，三、重示教意。
是知凡情，恒多泛滥，至于食饮不能自约，故出斯解。今定约仪，理绝浮执。
结示中。初指妄执元由。今下，结归今家正解。
就作余食，注解乃明。须看钞中十五种法，并有明据也。
余食法中，初科。令看钞者，今略引之。能作有三，对法亦三，食体亦三，自作三法，彼作三法。此三五法，并律正文，故云明据。
问：所以足劝二戒有余食开，余九食戒，不开何耶？
答：此二曾前犯足，贪心更食，故须作残，息彼贪过，故是药病相当，所以开之。余九戒者，谓赞食过一背请别众三钵索美非时不受残宿也。前六未足，一往即犯，非对治药，故不开之。后之三戒，亦未犯足，然是非时，食体不净。若开作法，前人得罪，己自招殃，复非对治，故亦不开。
问答中，初明二戒开意。余下，二、明九戒不开。又二，初列名。前下，示意，初明前六。次明后三。体不净者，非时，不受成恶触，残宿当体有过，二并不净。若开等者，出开作之过，自他得罪，能所两损。复非对治，意同上六。
别众六缘，此不开者。彼未犯足，所以下开，得食充身，有长道益。此戒曾前食五正足，堪可一日资身长道，更以六开，增贪非治。
对别众中。初明彼开。此下，次明当戒不开。文相易解。私解：彼开六缘，此开余法，各据所开，故不相有，岂须相较？
就结罪辨相中，初成犯相。
前对缘结犯。九种佉尼，未食五正，得食无犯。曾食五正，犯足已，更食油蜜，一切皆堕。
次释第三，成犯相中，初科。言对缘者，通示四仪九食也。九种下，别释食相，但列不正，欲明前足唯局正，后食通两种，不正既犯，正则可知。注中四仪各作句者，律以五正别历四仪，各有五对十句，今略引之。律云，佛言有五种应足食。初对二句，第一云：比丘知行时，知饭食，知持来，知遮，知威仪，知舍威仪，知足食，舍威仪，不作残食法而食，咽咽波逸提。第二句亦如上，但改第二云知麨、干饭、鱼、肉。第二对亦二句，初句单麨，第二句余四杂，即干饭、鱼、肉及饭。第三对亦二，初句干饭，第二余四杂。第四对亦二，初句单鱼，第二余四杂。第五对二句，初句单肉，第二余四杂。律云住、坐、卧如是。共四十句。
二、若为他作余食下，明识教者少，故以诸相用显知法。就中八而四对：初、自足为他，二、知他食足，此愚、暗相对也；三、自持不与，四、持食置地，此恭、慢相对也；五、使净人，六、净人前作，道、俗相对也；七、恶食覆好，八、作而持去，悭、贪相对也。就中对俗而作，不妨两是比丘，非仪故吉，不妨成法。余七不成，失法故，吉；若食啖，提。
释作法中。初点示文意。就下，牒释。八相四对，并以两字分之。初为他所对，不能自知，即是愚也。二、求他为对，不知简境，故云暗也。三、手持不放，故恭。四、懒持置地，故慢。五、使净人，即遣俗作。六、净人前，即对道作，但在俗前，故不合耳。七、以恶覆好，能作悭也。八、与彼持去，所对贪也。就下，总简，即律自判。非仪吉者，据论作法，众、别羯磨，通须远俗。所以俗听众法对、念，则成障戒，别法方开，制不使闻，于义明矣。况此余法，事非少欲，若对俗前，必生忽易，故特别制，违则乖仪。
尼同三众俱吉者，作不同戒故。有人云：尼是女类，食不消化，故无食足犯。今不同之，尼律开通不礼戒中，有不受余食法尼，故知有足明矣。
尼犯中。初正释。作不同者，凡尼与僧制缘别者，特标异罪，欲彰不同。今尼足食，彼实犯提，但缘起不同，背足合制，故言犯轻，显与僧殊。下皆类此。有下，二、斥非。初出彼解。今下，显正说。下引文据，合云：不礼戒开通中，尼不礼僧，违敬犯提；不受余法，则开不犯。
就开通中，食作非食想者，实是稠粥，谓经久想，虽食无心谓是足也。非食不作法者，审知佉尼，理须更食故也。余开可解耳。
不犯中。初释想差。稠粥出釜画成字者，意谓稀薄经久凝耳。无心谓足，故无犯也。注中，不受余法，谓头陀上行无犯理也。疏牒非食不作法，注脱此句，谓先食不正，更食不犯，故云审知等也。余下，略指。今为释之。注中并反上者，律有三句，并谓成余食法，反上八相：一、自取作余食法；二、置地作乃至手及处；三、若与他，他与己作。
三十六、劝犯足食戒。
劝足食戒三十六。
制有三意。
初不听劝意。然出家之士，理应益物，迭相匠导，劝修善行。今乃恶心劝彼，令他得罪，己自招殃。彼我俱损，理所不应，故制不许劝。
三十六，不听劝中。初叙二利。迭，互也。今下，明两损。
二、解同犯意。食中数戒，此彰同犯者。有人解言：此戒余食法开，容有不犯。日既未过，人多滞俗，但食无犯。轻侮圣教，不作余法故犯。若据缘起，恶心相报。今时劝者，多是好心，随情逐世，违制辄啖。无问好恶，一切同犯。
次意中。初标征。有下，引释。初明劝意，以见时中，余法开食，便谓不作得食无过，故多相劝。人多滞俗者，示其情状也。但食无罪，述彼劝词也。轻侮等者，显成他犯。若下，二、会释戒缘。言同犯者，能劝犯此，所劝犯前。
问：如不受食戒，有受缘开，何不同犯？
答：但恶心劝足，令犯二罪。劝人不受，但有一罪。损有重轻，故不同犯。
问中。受缘开者，即一人受已，通及余人，既有此开，亦容倚滥而相劝犯，何以不同。答中，劝他足食，容兼不受，故犯二罪。若劝不受，不兼足食，故止一罪。
今解不然。如十诵中：非时、杀生草木、然火、掘地、啖残宿等，劝他为己、不为己，但作俱堕。
今解中。十诵非时等戒，劝他同犯，则知不受，劝亦应同，那云一罪？故知古非。
三、离为二戒意。四义故分：一、足是身犯，劝足语犯；二、足食病开，劝足无病开；三、足是贪心犯，劝足通三性；四、足是己咽食犯，劝足他因己犯。
三、离意中：初即业异；二是教异，劝非资身，故不开病；三、心性异，劝足犯者，必待他食，故通三性；四即成犯异。
论犯五缘：一、他足食已；二、知他已足；三、发言劝食；四、不作残法；五、前食便犯。
犯缘，可知。
佛在舍卫。兄弟同作比丘，其一贪餮嗜食，不知足食不足食，余食不余食，得而食之。彼以过责。此心怀恚，见彼食已，便强劝食，又以过责。比丘举过，佛因制戒。
就戒缘中，弟贪起过，兄以过责，而怀恚强劝，反更责兄。是知从谏如流不可得也。即以为法，不可妄言。
戒缘中。初分文。注中不知足不足，迷制教也。不知余不余，昧开法也。是下，结诰。从谏如流，言相顺之急也。不可得者，言人中少有也。即下，示诫，令谏可谏。
若比丘，知他比丘足食已，若受请，不作余食法，殷勤请与食长老！取是食，以是因缘，非余，欲使他犯，波逸提。
戒本三句：一、人；二、若他二种足食已；三、不作余食法下，明劝结罪。
戒本分句。二中，二种足者，即僧自食及他请食也。
言非余者，非是注解不犯足余。将不犯望于犯，不犯是犯家余。
释非余中。初释非字。非注解不犯足者，通指注中八种也。将下，释余字。
就解令他犯中，与病人食，本不名犯，但能与者，心怀不善，实开谓闭，愚教故与。前啖不犯，能劝吉罗。
释令他中。注文，初明犯重。若与下，次示犯轻，又二。初三种所劝不食。若彼下，三种所劝虽食，于教无违，故能劝但吉。
三十七、非时食戒。
非时食戒三十七。
凡食资身，事须节约，数则致患。故限之令定。始于清旦，终至中前，事顺应法，不生过罪，名之为时。过则非仪，长贪妨道，招讥纳谤，事不应法，名之非时。故所以制。
三十七，制中。初叙食缘利害。故下，次示制法顺违。初明顺益。事顺，谓世俗常仪，皆多朝食。应法，谓三世诸佛，并不过中。过则下，次明违损，通及自他。言招讥者，如律缘起：女人恚言：沙门释子，宁自破腹，不应夜食。
据阿含中时非时经明，一年二十四半月，月十五日。准此俗中二十四气。故彼冬分四月，以八月十六日为始，终于腊月十五日。春分十六日为始，至四月十五日。夏分不言自晓。
引示中。时非时经出阿含部，今亦别行，在竟字函，文近两纸，广分三时步影之数，须者寻之。初引经以示。月十五日，白、黑分也。准下，次会同此方。俗中二十四气，一年十二月中，每一月有两节气，大约亦以十五日为一气。故下，三、引三时以证。既以黑月为三时之始，则知西竺月分黑、白，不同此方白、黑共为一月也。
然今此国三种日月：一、天上日月；二、人中日月；三、阴阳日月。上二不定，阴阳克时，楷定无爽。至如佛法，春分以腊月十六日为始者：须准阴阳历家，大寒是十二月中气，如是类例，十六日便为立春，克定步数，可知时分。故僧祇中令作脚影，此即是也。多论昼夜各分九时，僧祇日夕三十须臾，唐国晷漏，箭为百刻。
会通中。初示日月不同。天上者，增辉云今所见者。人中者，即今几时为日，几日为月。阴阳者，即历数之家克定分杪以为算数，故云无爽。爽，差也。至如下，次明前经准俗之相。二气之间，名为中气。然其相准未必全同，但取一月两分之数耳。故下，引证。初证脚影同。多下，次证时刻同。多论昼夜各分九时，此据春、秋两分，昼夜相等，冬、夏两至，例有增减。僧祇须臾者，日极长十八，极短十二，昼夜等各十五。唐国晷漏者，晷即时刻，夏至日六十刻、夜四十，冬至日反上，春、秋分各五十刻。谓以竹箭竖于壶中，水漏箭浮，以分刻数。
出家时节，知何不须？然于一食，日别常法。但用步晷一法，足定方隅，纵在山泽，有迷依步，无不立晓。必时阴暗，以镜映之。宁早不晚，是持护法。
结诰中。初示须知。但下，令准前经。阴时以镜映者，未详其事。宁下，次劝急护。古之高德，奉敬律仪，一食卯斋，用为常务。今时浊恶，啖食无时，设有营斋，迟留至暮，禅师讲匠，坐受安然。唯知取适于秽躯，岂念公违于圣教！粪虫饿鬼，即此心成；铜汁铁丸，岂从他得？有识高达，宜乎勉之。
论犯四缘：一、非时；二、非时想；三、时食；四、咽便犯。
犯缘。第三，时食，通正不正，下兼三药，并通一犯。
佛在罗阅城。时人民节会，难陀、跋难陀二释子共看伎，并受饮食，向暮还山。迦留陀夷夜入城乞食，女人雷电中见，称言：鬼！鬼！比丘以过白佛，诃制此戒。
就缘起中，初明看伎非时而食，二明夜乞起过，便制。
戒缘，两段，对文可知。
若比丘，非时受食食者，波逸提。
戒本四句：一、人；二、非时；三、是时食，纵余三药，无病亦犯；四、食咽犯。
戒本。第二，注中，先明时限，以释非时。四天亦尔者，合云皆尔。虽四天下日夜不同，并取明相至中为时，已后为非时。南州日午，北州半夜，东没西出，如是轮转。若约比丘互相来往，还约本处以判持犯。如南人往北，半夜前食，不犯非时，余方亦尔。如拾义钞据伽论说。
就解食中，但时中正不正，不明余者。以余三药有缘开故，若著在文，谓病不开，故不出也。
释第三中。三药不加，判同时食，加法过限，随结重轻。而文不出，故申其意。
就辨相中，三药解者。谓诸浆等，手、口二受，明相未出，受法不失，名之为时；明出法失，得罪，不应服，名非时也。酥油口法未失，名时；八日时过失法，名非时。尽形寿药有病加服，名为时；无病辄服，名非时。若非口法，从时食论。余残宿不受例之，至彼便略。
释第四中。三药次列，并约加法分时、非时者。前二望限，尽形对病。故知若加口法，非时号时；限过病差，时名非时。
问：尽形一药独犯轻者？
答：由法不失，但违教故。
问：何以病差法不失者？
答：一、资劣少贪，二、为防重发，故教许之。
问：病差法在，中前得服否？
答：但使无病，并是非时。
若非下，简辨。余下，指例。由下二戒，三药罪同，各如注解。是则加法尽形，无病辄服，咽咽三吉，更兼恶触。广如前篇。注不犯中，三节。初律云：乞食比丘见作石蜜，中有罽尼，畏慎不敢非时啖。佛言：听啖，无犯。作法应尔。吐下药，即取食之药。哯，胡典反，不呕而吐也。若准钞中，不得复咽。此中开者，犹在喉中。
三十八、食残宿食戒。
食残宿食戒三十八。
凡饮食繁秽，近则长贪，令人不节。又体现交尽，义无贮畜，故置异处，不得辄啖。然今行人，但存省事，随宜受纳，不思远大，致使教法日就崩离，称心之过，知何不犯？是以大圣，随事节约，若衣若食，并有轨仪。缘而不晓，即结无知；可学不涉，又结怠惰。意令割略我倒，专心思道，不令贮畜，用遣愚著，故制斯戒。
三十八，制意为三。初叙食过，文列二过：一、贪染不可近，二、现物不宜畜。置异处者，即净地中。然下，次叙违犯。此据缘起坐禅比丘，故言省事，今时贪恣，则非所叙。不思等者，己虽少欲，凡愚相仿，疾灭法故。称心过者，充其所欲，欲即妄情，必须制故。是下，三、彰圣制，又三。初明根本制，文通诸罪，意在今戒。缘下，次明重增制。即无知犯提，不学得吉，此二该通止、作两犯，如前所明。意下，显教益，即生善灭恶也。
论犯三缘：一、是残宿食；二、知是；三、咽，便犯。残、宿相对，四句分之。残宿、内宿，亦有四句。可如钞引。
犯缘中。初列示。残下，指句。两重料简，俱指如钞，今为引之。彼云：一、残而非宿，吉；二、宿而非残，亦吉；三、亦残亦宿，提；四、非残非宿，无罪。次四句者：一、是残宿，非内宿，得堕；二、是内非残，吉；三、四俱句，与前无别。
佛在罗阅祇。迦罗坐禅，乞食疲苦，食先得者。比丘于小、大食上不见，觅之，具说所由。比丘白佛，佛便诃言：汝虽少欲，后来众生相法而行。因即制戒。
就缘起中，此戒不受，以坐禅人为缘起者。约情为论，轻戒而重观门，故佛言：后来众生相法而行。非法而行，何可妄也？
戒缘中。初牒文。约下，出意。非下，结劝。今时禅、讲各尚己宗，顿忘戒律。况加轻弄惑诳后生，谓持戒则徒自拘囚，学道则不劳把捉。岂念坛场立誓，尽寿坚持？非戒无以为僧，非戒将何受施？阿鼻苦楚，本为忘恩；喑哑盲冥，良由谤法。金言呵制，明为将来，后学聪明，幸遵慈训。
若比丘，残宿食而食者，波逸提。
戒本三句，可解。
戒本，三句：一、人，二、残食，三、犯罪。
就第二句，注解中。十诵云：此方残宿食，余二方不得食。北方宿食，开三方食，以无我所故。制不受食，意拔我根，著色味故。余辨相中可解。钞中大分别也。
释第二中。引十诵明四洲者，显示注中一切义故。制下，明通禁之意。余下，指广，检钞对之。
问：北方无佛法，何有残宿食？
答：北方无法，多分为言，不妨佛化通被四洲。业疏云：南洲具四缘，且据一相耳。如前非时，通四天下。伽论云北郁单越法，不受食，不犯是也。
问：三方残食，北方得食否？
答：文制三方不得互食，则知北方非残明矣。
三十九、不受食戒。
不受食戒三十九。
多论五义：一、为断盗窃因缘；二、为作证明；三、为止诽谤故；四、为成少欲知足故；五、为生敬心，令外道得益故。
三十九，多论五意。初、若令自捉，惯习成盗。二、若非他证，或容枉滥。三、如缘起，五分中白衣诃云我不喜见著割截衣人不受食食。四、成上行。五中，因外道摇果坠地令比丘捉，比丘言佛不许自捉，外道因发心出家，得漏尽。前三灭恶，后二生善。一、四自行，余三化他。
如钞所列，十门成解：初制意门；二、能受人门；三、所受境门；四、所食门；五、受食处门；六、受食法门；七、须食观门；八、食食法门；九、失受法门；十、如次解。
指钞十门，略释名相：
第一门；
二、能受人；
三、所受境；
四、所受食；
五、受食处；
六、受食法；
七、须食观；
八、食食法；
九、失受法；
第十，即同今戒。
论犯三缘：一、是四药；二、辄自取；三、食咽犯。
佛在舍卫。城人为父母等，于四衢道头乃至庙中祭祀供养，粪扫衣乞食比丘自取食之，居士共嫌。比丘以过白佛，便制此戒。
戒缘中，俗人为亡者设祭，头陀比丘辄自取啖，故制。
犯缘、戒缘，并可解。
若比丘，不受食若药，著口中，除水及杨枝，波逸提。
戒本五句：一、人；二、不受；三、药食；四、除水；五、结罪。
就不受中，将解不受，先解受相，十种不同。有缘置地，如钞、祇中，虽手不触，口加三受，方得食也。
戒本，释第二中。先解等者，谓反此十法，即是不受。有缘置地，指如钞者，彼引僧祇外道不与比丘食，规地作相，安钵于中，下食时三遍言受等。
食药在口，未咽结堕。文据将啖必经口耳，至论结罪，必在咽生。口中方便，但结吉罪。
第三中。初示文暗。由戒本中但云著口，似不待咽而成犯故。文下，释意，可解。
除水、杨枝说不犯者，一相为言。明了大开水土五种。杨枝诸律并无开文，任情所安。
第四中。初牒文。一下，别释。初三句释除水。言一相者，言其略也。故指了论，犹略大、小便、灰，皆大开也。下二句释杨枝。僧祇口气生疮，咽汁须受，误咽不犯，故云无开。今若咽汁，宜依他律，不咽，须准本宗，故云任情。
四十、索美食戒。
索美食戒四十。
出家高士，特宜廉洁。今耽著美味，求索好食，长贪坏俗，招讥丧道，故制。
四十，制意中。初示行本。今下，显过相。长贪已下，即是两损。注戒缘中，云杂食者，用四美物和杂饭、麨，西土俗风以为厚味。
五缘犯：一、是美食；二、随非亲乞；三、自为己；四、无病缘；五、食咽犯。
列缘。第一，具含四种。二中，文不简亲，据理无过。
佛在舍卫。跋难陀以商贾为檀越，便语云：欲得杂食。彼商主问：何患思此？报言：无患，但意欲耳。商贾讥嫌。比丘以过白佛，便诃制戒。
若比丘得好美食乳、酪、鱼、肉，若比丘，如此美食，无病，自为身索者，波逸提。
戒本四句：一、出四种美食，加比丘者，律本互现；二、若比丘，结犯人也；三、如此下，明无病缘；四、结罪。
戒本，分文中。初句明食而标比丘，即得食人，下云比丘，即犯过人，故云互现也。
多云：所以名美食者，以价贵故，卒难得故，愈病疾故。美食非美药，乳、酪、酥是；美药非美食，生酥、油是；俱是者，酥鱼、肉脯是；俱非者，诃梨勒是。
释第一中，多论二段。初示名，以下三句，三义释之。美食下，二、简辨，有四句。初句，乳、酪是时食，酥本是七日药，今望可充食边，亦名美食。次句，以生酥、油不可直服，故但名药。俱是句中，鱼、肉是食，复加酥煮，故兼二名。俱非中，据诃梨勒是尽形药，然望七日，非美物故。若据药食名通，论中且约可常作食者名食，不可者号药。
尼结轻者，大僧丈夫身，报力强，喜乞美食，取资身故，所以重制。尼乞美食，女人所讳，为希故轻。此吉罪者，结不同罪，实犯提舍。
释尼犯中。初出重轻之意。此下，次示结犯不同。尼八提舍，即无病乞八种美食，谓酥、油、蜜、石蜜、乳、酪、鱼、肉也。僧尼各聚，故云不同。
问：不同何罪而结于尼？
答：不同非罪，示不同戒。随结方便，使异二部。余可解。
问中。今此吉罗，既非实犯，应成虚结，故问何罪。答中，初明非罪，非正犯故。随下，次示罪体。余下一句，语势两向，或似指例前后诸戒，或似指注不犯等文。
四十一、与外道食戒。
与外道食戒四十一。
有三过故。一、异学情反，恒多疏外，难与理亲。虽复惠施，不荷其恩，反生讥谤。二、邪见乖宗，非真福田，以信心之食，授与外道，施主闻之，特生不忍。又损施福，不得功德，田中不获反报故。三、躬自奉食授与外道，容生外人愚倒己见，谓外道胜，比丘不如。以斯诸过，故制。
四十一，制意三。初招反谤，即如缘起。二、非福田，复有二意：一、恼施心；又下，二、损施福。三、罔时俗。以下，总结。
论犯六缘。一、是出家外道，以在家者但犯小罪。由出家名同，真伪难别，生人惑倒故重。二、知是。三、非亲里，开与父母。僧祇中：父母、兄弟外道出家者，使净人与。无者，语令自取。若嫌者，答云：汝出家不得处，佛制戒如是，不食者随意。四、是食，除与衣犯小罪。五、自手与。以食味是通，理无独食，置地使人，不生惑倒故开。六、领受犯。
列缘中。初缘，在家小罪者，即污家犯吉。三、引僧祇，彼不开亲，还须遣置，今何引者？一、彰部别，二、令兼用，欲使暂加折辱，冀彼回邪。五中，食味通者，容兼济故。
佛将弟子从拘萨罗游至舍卫。佛及众僧大得饼食，令阿难分与余乞人。遂以黏饼与女人。又以外道得食，号秃头居士得。佛集僧以所闻告，因制此戒。
就戒缘起中，初与女人起过，后与男食反为讥弄，是以便制。
戒缘，有二。初缘女者，律云是裸形外道家女，颜貌端正。注云黏饼者，阿难分饼，人各与一，二饼相黏谓是一饼，与此女人。余乞人云：彼与汝私通，何得不与二也！
若比丘，外道男、外道女，自手与食者，波逸提。
戒本四句：一、犯人；二、外道士女；三、自手与食；四、结犯。
多论云：外道本唯六师，一师教十五弟子，各各受行异见。六师各别有法，与资不同。师及资通数九十六。如是相传，常有不绝。
戒本，释第二中。引论示数。若准僧祇，但云九十六道，佛道在中，则九十五属外道。此则各从所出，不须和会。然今此方但约李张之徒，及南方多有未魔之家，即为犯境。注裸形者，且标一种，实有多类。波私婆罗阇，即外道通名，未详所译。第三句，注中，先列九种不正，同前足食，故略举之。食者下，即明五正。前犯缘中，唯衣犯吉，故知此戒制通四药。
尼犯亦提。今结吉罗，取方便耳。作异戒故。
尼犯中，尼戒兼制白衣男子，与僧不同，故云异戒。
四十二、食前后至他家戒。
食前后至他家戒四十二。
有三过制。一、俗里多缘，为善事难，辍己家业，专崇福会。已许彼请，行至他家，脱有事差，恼处极重。二、既有食处，息缘修道，无事游散，妨废所习。三、共僧受请，背入聚落，令他施主见彼不集，竟不设食。稽留众僧，使不充足，恼处不轻，故制。
四十二，制意三中。初、恼俗过，二、多事过，三、恼僧过。使不充足，谓时促，食不饱也。此中后意，即本缘起。
论犯五缘：一、先受他请；二、不嘱授；三、往聚落中；四、无因缘，除病、衣时；五、入门便犯。
具缘。四中，三种开缘，如戒所列。
佛在舍卫。长者为跋难陀故饭僧，彼时欲过方来，比丘食竟不足。又罗阅城中大臣得果，令跋难陀于僧中分；后食已，诣余家。比丘告二过，佛双制此戒。
就缘中，初明食前游行，僧食不足。罗阅下，食后游行，遂不得果，为犯之缘。
戒缘，二段。后云不得果者，大臣持果待跋难陀归为僧分，而彼食已往至他家，归迟，遂致过时。此谓中前，若在中后，则犯后戒。
若比丘，先受请已，前食后食诣余家，不嘱授余比丘，除余时，波逸提。余时者，病时，作衣时，施衣时，是谓时。
戒本六句：一、是比丘以前受请；二、食前后；三、不嘱授；四、除余时；五、结罪；六、余时下，逐开重显。
就解食中，分前后相。依如时经，正在时中，故是食时。
戒本，释第二中。文云前食后食，合云食前食后。依时经者，彼从明旦至中已前，中半折之，故云时中，谓时之中间也。若约此方，正当辰时，即如经云食时著衣持钵是也。
律嘱授中，文列同界共住。若无易觅，不得白非同受请者及容展转也。异非时白，取知而已。
第三中。初释当戒，定须同界。若无易觅，谓觅同请难得，则非同请者不得白之，亦不得嘱他展转白也。若独受请，无可对白，即落开通。异下，简后戒。非时入众聚，但取白知，无问界之内外、请之同别，随白得成。此局彼通，持犯两异。
就开缘中，列三加白为四。衣时文，明时外开故。若非时分，先有好心施衣及食，已是开讫。必未起心，比丘劝化作食、施衣，为僧者开，以利多故。自为不开，长贪败道，邪命所摄。
第六句中。初总示四开。衣下，别释施衣。初明檀越自施。必下，次明比丘劝化。开僧制别，在文可分。
不犯中，多家敷具者，谓多家同会处，处处待僧，随至何家，皆是请处。
不犯中。释多家请，但约同会，不同亦犯。注中，库藏、边房、尼寺，并非家故。律中，作嘱授已，至此等处，即失前法，再白听往。此不犯中，约无可嘱，家既非犯，余开可知。
四十三、食家强坐戒。
食家强坐戒四十三。
凡在俗常习，婚礼无时。出家学慧，须知俯仰。今不思缘，久住不去，妨彼怀求，迭相逼斥，理非所应，故制。
四十三，制意中。初叙俗多染习。出下，次明僧不知宜，因而起过。言逼斥者，如戒缘中，迦留强坐，其夫与食，累遣不去，夫瞋舍弃：随汝所作！
论是食家，如钞所解是触食家，以眼对色故；二、夫妇常居屏处；三、无第四人；四、申手不及户坐，犯。
犯缘中。论下，脱犯四缘一四字。触食者，根尘相遇，畅思资神，故云触食。第四，手不及户，据身在内为言。
佛在舍卫。迦留陀夷本俗友妇斋优婆私，各端正，俱系意。后至其家，彼妇严身，夫主极爱。比丘食已坐住，其夫便瞋舍去。比丘以事白佛，佛因制戒。
若比丘，在食家中，有宝，强安坐者，波逸提。
戒本三句。
戒本三句：一、人，二、食家，三、强坐犯。
释食，以男女情相领纳，故为食。言有宝者，如多论解，以著宝衣，轻明照内身，现发欲故。僧祇中俱男、俱女亦不犯，非食家故。
释中。初明食义。言下，次释有宝，即女人严身物也。僧下，引文简滥。辨相注中，盲、聋互有，即第四人，各缺一根，非全证故。不犯中，识别人者，谓旧相知，对下客人，即非旧识。
四十四、食家屏坐戒。
屏处与女人坐戒四十四。
制意同前，无第四人为异。
四十四，指制意中。前对夫妇，故论第四，此不对夫，但无第三，故云异也。
问：既不对夫，何名食家？
答：诚如来难。然据缘起，同前一家，相乘而制，如疏标名，是为得矣。
论犯四缘：一、是俗女；二、屏处；三、无第三人；四、申手不及户坐，便犯。
列缘，可解。
佛在舍卫。迦留陀夷以念前戒应手及户处坐，即在户扉后与斋优婆私坐共语。比丘闻语，讥嫌白佛，因诃制戒。
若比丘，食家中有宝，在屏处坐者，波逸提。
诸相中，解如前戒。
次科指略。戒缘中，户扉后者，意谓手及，无所犯故。准上列缘，还同前戒，申手不及户，犯。必在户后，手虽相及，约本缘起，亦应同犯。
四十五、独与女人露地坐戒。
与女人露坐戒四十五。
制意同前。
四缘：一、是俗女；二、露处；三、无第三人；四、在申手内坐便犯。余如钞解。
四十五，列缘。第四，既在露处，但取彼此手相及内，明犯分齐。指如钞者，彼引十诵云：与女露坐，随起还坐，随尔数堕。相去一寻内，堕；一寻半，吉；二寻若过，无犯。
佛在舍卫。迦留陀夷与斋优婆私露地共坐，乞食比丘见嫌之，具向诸比丘说。以过白佛，因而制戒。
若比丘，独与女人露地坐，波逸提。
戒本句自分取。
戒本四句：一、人，二、独，三、境，四、露地下，结罪。
问：此戒露坐，何以注中约二屏释？
答：由在空露，离他见、闻，方成过相。不同前戒，室中论屏。
问：无第三人，据何分齐？
答：必约前人见、闻俱离，是以律中互盲聋，吉，故知互离未可判重。
四十六、驱他出聚戒。
驱出聚落戒四十六。
出家之人，先许他食，而竟不与，恶心驱出。时限已过，使他一日不食虚斋，恼坏不轻，故所以制。
四十六，制意中。初叙能犯之非。时下，次明所驱之损。绝粮终日，故云虚斋。
论犯五缘：一、大比丘；二、先许食；三、不与食；四、恶心驱出；五、去离见闻，犯。
犯缘中，初简下众，止犯吉罪。
佛在舍卫。跋难陀与比丘斗，结恨在心。便将至城中无食处，知至祇桓日时已过，便言：汝大恶人，令我不得食！速去！彼不得食，乏极。比丘举过，因诃责制戒也。
缘起中，与彼斗恨者，犹是三十中夺衣比丘也。既不许行，又折辱令饿困，故制。
戒缘中。指同前篇。夺衣不往，何有驱还？必是后时，复酬宿恨耳。
若比丘，语余比丘如是语大德！共至聚落，当与汝食，彼比丘竟不教与是比丘食，语言汝去！我与汝一处若坐若语不乐，我独坐独语乐，以此因缘，非余方便遣他去者，波逸提。
戒本五句：一、人；二、许与食；三、将入村为办食；四、彼比丘下，方便驱出；五、结罪。
戒本，分句中。语余下，即第二句。大德下，即第三句。言聚落者，即白衣舍是。注中指村同上，但此戒判犯，约离见、闻，不论户限。
解非余者，非不犯缘。如无威仪，人见不喜，遣出送食等。无此等缘，辄尔恶心故也。
释非余相。指下诸不犯相，是犯家余，大同前释。
四十七、过限药请戒。
过限药请戒四十七。
然笃信居士，供办美药，延请众僧，虔心供养。施心有限，宜应将护，称施而受。今辄过取，长己贪心，恼乱施主，败其善信，损处不轻，故须制约。
四十七，制意中。初叙前施之意。施下，次明非理而取。自他两损，故是不轻。
论犯六缘：一、是药请；二、施主限时已定；三、知限；四、过受；五、无缘；六、受咽，犯。
犯缘。第二，限时定，即四月也。
初药请者，如十诵云：过受四月时食者，提；索余事，吉。四月过已，索七日、终身亦提；非时药，吉。此亦同彼。如请一食处，过受尚重，岂况四月，宁不提耶？
释初缘中。欲释后文，须明来意。由律本中犯相不显，致令古判过药限提，过夜限吉。是以钞中犹存古义。今疏欲翻旧解，以立夜重药轻，故引明据会释相违。如是寻之。初定罪中，先引十诵。四药明犯，并据过限。初时食中，余事吉者，衣等余物也。下三药中，非时吉者，药味轻也。此下，会同。以今戒本不明时药，故引彼证。此乃举施一食戒，例成今犯通于四药。
若尔，施一食处酥油轻者？
答：彼作身外用，义希故轻。此中内用，义数故重。
初难，释中。约内外资，融会前后。故知前戒内资须重，此戒外用亦轻。
问：如上所列索药重者，明知戒本非是过日？
次问中。如上列者，即指十诵。若据上文，已明过犯。犹恐迷执，谓从索论，故蹑前文，征今戒本，假设来难，意在答文。
答：随义以彰。此戒索轻，过限重也。故善见云施油索酥，但犯吉罗，是知轻也。所以然者？先有好心四月与药，期限已满，供养心息，过受置恼，败处深损。又承前受请，人喜过日，故重。
答中。初判定。戒本语暗，理须义决，故云随义。索轻过重，此翻古解，正示今判。故下，引文证上索轻。所以下，约义示过限重。上标随义，于此方彰。文列二过，显知须重。初约违施恼深；又下，二、即承势喜作。
若尔，何故缘中索药故制？
答：亦可索、过俱提。然下辨相，过限结故，及戒本中亦言过受。既明四月止夜分齐，非索药相。
初难。戒缘因索而制，那得过限判犯。答中，初句是纵，由本缘起实因索故。然下，即夺。三处求文，两处同故，不可执缘。辨相即是广解，如注引云夜、药分齐，夏四月应受等。及戒本者，即四月与药，乃至若过。既下，双结二文。
若尔，夜无分齐药有分齐，何为列者？
答：同初药请，即明其相。过索之罪，止应吉罗。
次难中。律分四句。一、夜有分齐药无分齐，二、夜有分齐药有分齐，此二应夏四月受。三、药有分齐夜无分齐，四、夜无分齐药无分齐，此二应随施时受。难意云：若言广解、戒本约夜成犯，非索犯者，则第三句不应列之。此由律文不定轻重，故生此难。答中，上二句明律列所以。因前过夜历句而来，故云同初等。过下，约义定犯，如上已明。今更总判：律中四句，前二犯提，第三句吉，第四无犯。
佛在释翅瘦。时，摩诃男请僧给药，六群嫌故，求难得药，彼为市求，便诃骂之，而断僧药。比丘举过，佛因制戒。
就缘中，摩诃男者，善见云是佛叔子，大佛一月生，得斯陀含也。亦即是为释种故，沉水死者。
戒缘中。初引见论，示其宗族、生时、果位。佛叔子者，即斛饭王之子。大一月生，即佛之诸兄。亦下，次引本律，示其志行。衣法中云：舍卫国琉璃王出兵，欲灭舍卫国诸释种，令凿坑齐腰埋之，令大象蹈杀。时摩诃男是琉璃王外祖，告王言：愿听我入池，随入水时节，诸释种出，莫杀。王念水中不久，遂听之。即便入池，以发系树根而死。臣取示王，即生慈心。王言：摩诃男为亲里故，不惜身命。即敕放诸释种。
若比丘，四月与药，无病比丘应受。若过受，除常请、更请、分请、尽形寿请，波逸提。
戒本六句：一、人；二、四月，文列夏中，僧祇随三时中，或一月、半月，有过皆犯；三、与药，明其所请；四、若过下，辨违相也；五、明开缘；六、结罪。
戒本。第二句，四分从缘，故局夏分四月，僧祇明判，但约施限，通于三时，长短不定。第三句，注中，据律但云缘请，谓施主请缘；注简余请，故云药请。第四，注中，即律四句，初句可收第二，次引后句，亦摄第三。不论下，决疑也。判上过受，论夜分齐，此即今义。注中略标，广在疏也。
就开缘中，常与尽形有何别者？就能、所以分也。
释开中。常请约能施之主，不限于时；尽形据所请之僧，除死而已。更请者，注中即摩诃男复作念言：我宁以一人而断僧药？断已重请，即非过受，故佛开之。不犯如前，即上四开也。
四十八、观军戒。
观军阵戒四十八。
多论三义：一、为佛法尊重故；二、为灭诽谤故；三、为息诸恶，增长善法故。有此三益，故制。
四十八，制意中。一、比丘观军，薄滥佛法；二、招他讥毁；三、习起凶暴。故制此戒，反过成益。
论犯三缘：一、是军阵；二、故往观；三、见便犯。
犯缘。第二，故往者，开非意故。
佛在舍卫。人民反叛，王领六军征伐，六群观阵。波斯匿见，不悦，以一裹石蜜奉佛，并持名礼拜。彼至佛所，具陈此缘，因诃制戒也。
缘中，始因看军，王使持名礼佛者，制戒之本也。
戒缘。匿王遣令奉蜜，意欲请佛制戒。六群不知，往遭诃制。注中，六军，二千五百人为一军，天子当用六军，即一万五千人。
若比丘，往观军阵，除时因缘，波逸提。
戒本四句：一、人；二、观军，注中真、戏俱犯；三、除缘，如后；四、结罪，文相可解，不看即是，纵下道避，偷见亦犯。
戒本。第二句，真斗、戏阵，情过同故。三、除缘，如后，即次戒也。四中，初指文，不下，示意。言即是者，谓顺教无犯也。戒本制观，偷目窃观，虽避何益。
此中五兵，不起则已，起必加身，王者不获已而设。比丘义无辄见。故刀兵之劫，起在此心。违顺之间，持犯立见。
劝持中。初叙兵意。五兵者，即军阵所执五种兵器。周礼注曰：戈、殳、戟、酋矛、夷矛。步卒无夷矛而加弓矢。起必加身，谓陵害于人身。国家置之以示威，用之以定乱，非所乐之，故云不获已也。
比丘下，诫往观。初示非宜。故下，明所感。刀兵劫者，准俱舍论，人年十岁时，人长尺五，短者一尺，有刀兵灾起，七日七夜，地多荆棘，皆如锋刃。手执草木，悉成剑戟，但欲相杀。若人曾持不杀戒，免逢此劫。长阿含云斯由其人常怀瞋忿，害心相向，无慈心故，是为刀兵劫，故曰起在心也。
违下，示持犯相。举心转眼，即违成犯，禀制低眸，即顺成持，故云立见。
结犯，注中二节。初明轻重。不避吉者，违制教也。从下至高，谓登高处。道至非道，谓选要便处。欲见不见，缘缺故轻，见则是重。不犯中，初开有缘。若下，次明顺教。若水陆等，后开急难。
四十九、军中过宿戒。
在军过宿戒四十九。
论犯四缘：一、有请缘在军；二、曾经二夜；三、第三宿不离见闻处；四、明相出，便犯。
四十九及与后戒，制意同前，故不复出。犯缘中，初有请者，谓知识檀越请召。
佛在舍卫。六群有缘至军中宿，居士言：我等为爱欲故在此耳，沙门复此何为？比丘举过白佛，因而制戒。
若比丘，有因缘，听至军中二宿、三宿；过者，波逸提。
多论：若不开者，便诽谤云比丘有求，不唤自来，无所求时，虽唤不来。若往说法，令悟道果，故开往也。
次明开中。初杜讥谤。比丘有求，谓求索利养。若下，次为利他。彼论又云：又长信敬故，又道俗相须故。注不犯中，初顺教，若下，开难缘。
五十、观合战戒。
观军合战戒五十。
过不异前。既有缘至，应坐说法，后看合战，为刃所中，犯同于初。
五十，制意。初指过同前，同观军故。既下，正叙今戒。为刃所中，中字去呼。如戒缘起，亦由见犯，故曰同初。无缘见阵，即犯前戒；有缘观战，方犯此戒。
四缘成：一、先在军中；二、合战；三、方便看；四、见即犯。
犯缘。第三，言方便者，谓作意也。
佛在舍卫。六群有缘在军，观诸斗力，中有一人为箭所射，伴以衣舁，居士见怪。比丘闻告，佛因制戒。
若比丘，二宿、三宿军中住，或时观阵，若观游军、象马力势者，波逸提。
戒本，可解。
别释中，戒本。初犯人；二、在军中，即知此戒因前而制；三、观战；四、结犯。
僧祇云：若在城住，贼来围城，王令比丘尽出上城，现多人相，不故看无犯，方便看见即提。以此为持犯相，故知合眼乃为止持耳。
次科。初引文。不故无犯，方便犯者，因而故看，故是业本。以下，示持犯，如前说。
五十一、饮酒戒。
饮酒戒五十一。
凡酒为毒水，饮则成患。令人志性猖狂，广起诸过，妨废正修，招致讥过。生患之本，宁容不禁？
五十一，制意中。初二句示酒体。以能害人，故云毒水，出八师经。患即过患。令下四句，具列四过，释上成患。一、志性猖狂，谓不能自守，有所妄为也。二、广起诸过，菩萨戒云酒生过失无量，且据智论，具列三十五失：一、现财物虚竭，二、众病之门，三、斗诤之本，四、裸形无耻，五、丑名恶声，六、覆没智慧，七、所应得物不得，已得即失，八、伏匿之事，尽向人说，九、废业不成，十、醉为愁本，十一、身力转少，十二、身色坏，十三至二十，不敬父、母、沙门、婆罗门、尊长、佛、法、僧，二十一、朋党恶人，二十二、疏远贤善，二十三、作破戒人，二十四、无惭无愧，二十五、不守六情，二十六、纵色放逸，二十七、人所憎恶，二十八、亲眷摈弃，二十九、行不善法，三十、弃舍善法，三十一、人不信用，三十二、远离涅槃，三十三、种狂痴业，三十四、命终堕地狱，三十五、当来狂騃。过恶如是，今出家人尚常耽嗜，睹兹圣训，岂不自惭？三、妨废正修，心神昏倒故。四、招致讥过，非出家所宜故。生下二句，结示须制。
论犯三缘：一、是酒；二、无重病缘；三、饮咽便犯。
犯缘。第二，重病缘开，如后自判。三、饮咽犯，须论咽咽。
佛在支陀国。娑伽陀为佛侍者，诣编发梵志龙室宿，于夜降龙。明旦以示拘睒弥王。后游其国，值与黑酒，醉卧路中。佛说十过已，制戒。
就缘起中，以罗汉为缘起者，如此圣人降龙威德，尚为酒毒，招讥损道，况余凡学，焉可妄沾？故制不以草滴口中，何论碗盏也！
戒缘。注中，初叙降龙，生过之由；后游其国，正明犯制。初释前段。特举圣德以为缘起，意令凡鄙知非远离，即举圣况凡也。故下，释次段。草滴口中，举少况多也，律云若以我为师者，乃至不以草木内酒中滴口是也。注中十过：一、颜色恶；二、少力；三、眼视不明；四、现瞋恚相；五、坏业资生；六、增疾病；七、益斗讼；八、无名称；九、智慧少；十、命终堕三恶道。
若比丘，饮酒者，波逸提。
戒本三句：一、能犯人；二、所犯境；三、结罪。
戒本。第二句，注中木酒，谓草木酿者。有余法者，通收一切也。
就解酒相，无问药食相和成者，但饮便结。故钞中所引网目极多，疏而不漏，皆陷刑犯。
次科，初释酒相中。初通示。故下，指广。彼云四分中但使是酒，乃至草木作者，皆犯，又引十诵若饮似酒、醋酒、甜酒、糟淀、若曲，能醉人者，咽咽堕，故云皆陷刑犯也。疏而不漏，出老子，如前已引。
境想三句皆重。诸师云：约心从境制。余意不同。圣制有以，文少不了。岂有智人由来不嗅，须浆误饮，可结提耶？此谓重者，先有方便，欲饮此酒，及举向口，乃生非酒想、疑。约后心边，止吉罗耳；成前方便，非重如何？十诵律中有此诚致。
次科。境想中，初牒。律有五句。一、酒作酒想，二、非酒想，三、非酒疑，三句并提，不开迷、忘，故想、疑并重。四、非酒酒想，五、非酒酒疑，二句吉。诸下，古今两判。初示古判，彼据律文，约心从境，同淫不开。余下，出今解，又三。初句明圣制本通。次句点结集之缺。岂下，举事酌情不可如律。由，从也。此下，释通律意。下云十诵有诚致者，彼云为恐冷发，和酒与之，不看即饮，故制。若看知非而是者开之。准此开迷，颇符今判。诚，即实也。致谓理趣。
开中，余药不治，酒为药者，非谓有病即得饮也，故须遍以余药治之不差，方始服之。广如钞解。
三中。恐谓病开而辄尔妄饮，故示文意，不容倚滥。广如钞者，彼引五百问云若医言必差，得和药服，不得空服等。
五十二、水中戏戒。
水中戏戒五十二。
多论四意。一、佛法尊重，理宜敬奉；今入水游戏，损坏不轻。二、理应威仪庠序，外长信敬；入水游戏，动越威容，招世讥过。三、比丘怀意，息缘修道；入水游戏，妨废正业。四、宜修正念；入水游戏，令心散乱，失正念故。光师云：水性漂荡，不可常浅，在中戏笑，上流忽增，容损身命故。
五十二，制意中。多论四义：初损辱佛法；二、乖越威仪；三、违道废业；四、掉散失念。下引光师，加损命义，通前为五。
论犯三缘：一、是水，不论深浅，如弄钵中，可是水内；二、无因缘；三、戏，便犯。
犯缘。第一，但体是水，不论在处。二、无缘者，下开渡水等缘，则不犯故。
佛在舍卫。十七群在阿耆罗婆提河中嬉戏浇灒，波斯匿王与末利夫人在楼上见，王言：看汝所事者。夫人言：是始出家，或痴无知也。即以石蜜奉佛，便诃责制戒。
戒缘中，如余三律云，十七群并得无学，水中戏笑，生世讥过。何论下凡？故举上圣，以约凡下也。
戒缘中。三律，即五、十、祇也。注中，初明起过。年少新学十七人共为群党，事同六群，比上可解。匿王已下，次明制戒之由。王见讥嫌，夫人对王恐生轻易，又令奉蜜请佛立制。大权护法发起斯教，非凡所拟也。
若比丘，水中嬉戏，波逸提。
戒本三句，文相易耳。入中为洗，不戏难哉。
戒本。三句，大同前戒。入下，诫慎。此土南方入水者稀，然水性清冷，人多喜弄，准上钵中，弄者皆犯。注不犯中，𥱼，音牌。擢合作掉，音调，振也。
五十三、击擽他戒。
击擽戒五十三。
事虽是轻，过容至重。小人无志，多喜为之。极是鄙薄，大亏形望，损道伤风，勿过此失，故制。
五十三。击擽，谓以手捵弄腋下，令惧痒也。制意中，初二句标过重，次二句明喜为。极下，出过相。鄙即鄙恶，薄谓薄贱。大亏形望者，乖出家之胜仪，损尊高之令望。损道谓辱于佛法，伤风即坏于化导。事轻过重，故可见矣。
论犯四缘：一、是大比丘；二、作轻弄想；三、手脚十指；四、著便结犯。
犯缘。第一，简下众应吉。第二，简非意不犯。第三，简余物得轻。
佛在舍卫。六群中一人，击十七群中一人，几令命终。比丘以过白佛，因制此戒。
缘起中，相状可委。
缘起中，注云几命终者，几亦近也。
若比丘，以指相击擽者，波逸提。
戒本辨相，亦可随知。
戒本，初科。文亦三句。辨相易解，故略示之。
所以余物但犯吉者，为分情道，心重故堕。余非情故，心当亦轻，未必至终也。
次科。注中，拂柄、户钥，但犯吉罪，故须明之。情道即有情。心当亦轻，当犹受也。
五十四、不受谏戒。
不受谏戒五十四。
凡出家离恶，本是学宗，要由善友，迭相谏喻。然以情迷，将欲作罪，他以理谏，复不从顺，苟且为非，违损不轻，故制。
五十四，制意中。初叙为道假友琢磨。迭，互也。然下，次明执愚故违造过。知非故为，故云苟且。
五缘成：一、将欲作罪；二、他如法谏；三、知己所作非，前人谏者是；四、拒谏不受；五、随作犯根本，违谏故结提。
犯缘。第五，初违但吉，待作方提。
佛在拘睒毗。阐陀欲犯戒，比丘谏言：莫作此意，不应尔。不从他谏，即犯诸罪。比丘以过白佛，因诃制戒。
戒缘。同前僧残，但前是在众拒僧，此是屏拒别人耳。
若比丘，不受谏者，波逸提。
戒本三句。
戒本，三句同前。
就辨相中二句。初犯轻者，迷心为己是，前谏已为非，情微故犯吉。不妨随有作事，随犯轻重。后犯重者，谓知己犯非，前谏者是，违情过重，所以非轻。
辨相中，初科。二句，即注犯中轻重二段。初释犯轻。不妨随作轻重者，谓彼所作通七聚故。后下，次释犯重。
问：文中列所作，明知谏作犯，若有止犯者，于何而设谏？
答：若拒劝学戒谏，违名止犯。诸戒制非，皆已作者，此之一戒，制欲犯者。但以业非不一，不可集僧一一而谏，故令一人处处行谏，知将欲犯，必须止约，有违结堕。故知要急，勿过此制。
问答中。初问五言为句。欲示后戒，故发此问。答中，初举后戒正答。拒劝学，即下第七十一戒。诸下，对余戒显要，又三。初明制别。但下，示立意，僧谏难成，别谏易遂。故下，结叹。
问：违僧谏中，谏竟即犯，不待事成。此谏未犯，要待事成违谏犯者？
答：僧中谏者，众命是重，违情过深，随谏结犯。此一人谏，反上可知。要待成结，若不作事，便成受劝。故不同彼。
次问中。对前僧谏结犯两异，故问通之。答中，初示僧谏即犯；此下，二、明别谏待成。
若尔，下劝学中亦是一人，无僧法违，何为谏竟即犯者？
答：彼谏止犯，先是不学之人发言拒谏，道己不学即是止犯，违谏义成。此谏作犯，虽发言拒谏未是作犯，违谏未成，要待作事，违谏义足。故不相并也。
转难中。由下劝学同是别人，谏竟即犯，则违上义。答中，谏止则因止故劝，故止在先。谏作则欲作便呵，故作在后。是以谏止即结，谏作待成。
余相可知。
指略中。余相即不犯文，同上残中，不复更释。
五十五、怖比丘戒。
恐怖戒五十五。
出家之士，理宜迭相将护，许无触恼。今以六尘等相，恐怖前人，令生惶悸，废修正业，恼深过重，故制。
五十五，制意中。初叙所宜。今下，显过状。六尘，如下释。惶，惧也。悸，其季反，心惊动貌。
佛在波罗梨毗国。那迦波罗侍佛左右。诸佛常法，若经行时，供养人在经行道头立。彼初、中、后夜白佛令还，便反披拘执怖佛。明旦集僧，因制此戒。
戒缘，怖佛者，欲明轻怖，极圣尚遭，况余下例，义须灭迹。又显佛无怖心，怖在能怖，约同人相，无论怖与不怖，皆结重提。
戒缘中二。初约举况释。例，犹类也。灭迹，谓须制断也。又下，次约判犯释。谓此戒中举佛为缘，欲明此犯不论所怖，以佛无怖故。
若尔，亦可杀佛为缘，死与不死，俱得重罪？
答：不尔。杀凡人戒，以凡为缘。因明破僧，遂明杀佛，不即以此而为戒缘也。
释难中。以怖例杀，不应别故。释中，缘起不同，故不可例。注中，那迦波即比丘名。供养人亦即侍者。白佛令还，谓请佛还卧室也。拘执即兽皮。
若比丘，恐怖他比丘者，波逸提。
戒本三句。
就犯相中，初以六尘示人结轻重。后说六尘语人，约闻知中结罪轻重。
戒本，辨相。犯中分二。初六尘示人者，律云：色怖者，或作象、马、鬼形等；声怖者，或贝、鼓、啼声等；香怖者，树、叶、花、果香及臭气等；味怖者，醋、甜、苦、涩令彼尝怖；触怖者，热、冷、重、轻、粗、细、滑、涩令触怖；法怖者，语云梦汝死罢道等。结轻重者，即知、不知也。次说六尘语人，即上六相，但说为别，轻重亦同。
不犯相中，具约尘境，开之可解。
不犯。注中，初即前人自疑，略举色、声二尘。若以下，次明非意。具示六尘，故云色等。或梦死等，别举法尘。
五十六、半月浴过戒。
减半月浴戒五十六。
五十六。戒本标名云半月浴过，谓未满半月，过越制限。在言少暗，故疏易之，名相甚显。
欲界抟食，身多不净，事须澡沐，增道生善。但皎洁过常，身形光泽，玩著色相，无心厌背，正违出离。故须限约半月一洗，减则致犯。
制意中。初叙开意。抟食亦名段食，由食此食，脂腻外流，积聚尘垢，故成不净。澡沐者，并洗濯之异言，如俗字书濯头曰沐，今取通意，不局身、首。清身去患，故能增道；外无垢染，故能生善。但下，二、明制意。数洗有二过：一、玩著色相，即乐世也；二、无心厌背，即违道也。
论犯五缘：一、曾前浴竟；二、未满半月；无缘；更浴；五、沐过半身，便犯。
犯缘中。三、四两缘，文脱标数。三即无缘，如戒文中有缘开故。四是更浴。五、过半身，是犯分齐。
佛在罗阅祇。竹园有池，瓶沙王听比丘常在中浴。六群后夜入池浴，王与婇女诣池相值，王竟不浴，大臣嫌恚。比丘白佛，因诃制戒。
戒缘中。竹园池者，应是近王宫庭之处。
若比丘，半月洗浴，无病比丘应受，不得过，除余时，波逸提。余时者，热时，病时，作时，风雨时，道行时，此是时。
戒本四句。一、人。二、半月一洗，不得过。若著文相，出半月外是犯。今据减犯，何意言过？以佛制戒，半月一浴，今减数受，过于圣制，故云过。过是违越教相之言也。三、结罪。四、开缘。
戒本，初科。第二句中，过字语滥，故委释之。
余如钞中，具广披取。
次科。指广如钞，即开缘等。文中六缘。热时，注云春后四十五日，即三月一日至四月十五。夏初一月，即四月十六至五月十五。共七十五日，余五并犯。不犯文，如注，易解。
五十七、露地燃火戒。
露地然火戒五十七。
凡火性焚炽，事变无恒，容有延烧，不可不禁。又然火相聚，多著世话，废业自轻，何得不制？
五十七，制意有二。初为防失。延烧谓旁延他处。又下，次恐废业。
论犯四缘：一、无缘；二、露地；三、草木有焰；四、然即犯。
犯缘。第二，局在露地，屋中非犯。三、须有焰，无焰则轻。若在生地，或生草木，则有掘、坏二罪生焉。
佛在旷野城。六群相谓：我等在上座前，不得随意语言。即出露地，拾诸柴草，燃火向之。株内毒蛇，火气逼出，遂惊掷火，烧佛讲堂。比丘举过，佛因诃制。
缘起中，由不得随意语故，出外聚向，遂烧讲堂，轻致重害，不可不慎。故世中所坏，多为火损，不尔久存。世界亦尔。火为凡贪，不可触也。此是观行，如何著之？
戒缘中。初牒文诫慎。故下，示过劝离。初指现事，故云世中等。次举灾劫，故云世界亦尔，如大三灾起时，火灾坏至初禅天。三、明性烈，寒月虽贪，触则烂体。是观行者，谓观火能变坏，了世无常而生厌舍。或可经论多举为喻，或以三界喻火宅，或以世间喻无常，或令远恶如避火坑，或云瞋心甚于猛火。斯等甚众，略举一二耳。
若比丘，无病，自为炙故，在露地燃火，若教人，除时因缘，波逸提。
戒本辨相极分明，大可解耳。
戒本中。略指而已。辨相，注中分二，犯与不犯也。犯中又二，重与轻也。重中，初以物然火，二、以火投物。初中刍摩是梵语，亦即草名，未知所译。米糠、粪扫。麦䴬，音弋，麦皮也。次明轻中，被烧半焦，即上草木等曾经火者。然炭轻者，以无焰故。不犯中，糜，亦粥也。
五十八、藏他衣物戒。
藏衣戒五十八。
出家达士，德类老成，随事运为，永绝尘戏。今调笑喧烦，触途恼患，藏他衣钵，觅不时得，令彼慞惶，恼深可厌。又既藏他物，容生盗心，临危事重，可惧至甚。又虽无盗，致被言谤，清白难分，如何自拔。具斯多过，故须一制。
五十八，制意有三。初、轻己恼他意。尘，合作童。慞惶谓惊惧也。厌犹恶也。二、深防重盗意。三、招谤难分意。具下，总结。
论犯三缘：一、是大比丘衣钵；二、作惊动意；三、取藏便犯。
犯缘。第一，简下众，轻。
佛在舍卫国。居士请僧，十七群持衣、钵、坐具、针筒一面经行，彷徉而望。时，六群伺背，取衣物藏之。诸比丘察知，以过白佛，因诃制戒。
戒缘中。彷音傍，徉音羊，行步迟缓之貌。
若比丘，藏比丘衣、钵、坐具、针筒，若自藏，若教人藏，下至戏笑者，波逸提。
戒本三句。二、出所藏物。言下至戏笑，上至生怖失意。三、结罪。余如钞中所引。
戒本。初句犯人，易故不列。下指如钞，须者寻之。注不犯中，五别，前四并以若字分之。初、相体悉，二、恐损坏，三、为警他，四、恐失脱。上三并他物，四即己物。或下，第五难缘，对文可见。
五十九、真净施主不知辄取衣戒。
辄取净施衣戒五十九。
凡净施之法，为遣封著，事虽渐约，远同大行。衣既付彼，时取须问，不问辄须，还同不施，现违圣禁，未能割略。又物不在主，失相恼深，故结。
五十九，制意有二。初乖于净法。前叙施意。渐舍封著，终成檀度，故云远同大行。衣下，明辄取。取用自任，还同属己，故云未能割略，谓畜心不断也。又下，二、恼彼净主。由不语知，彼谓失故。
论犯四缘：一、是己物；二、作真实净；三、不语主；四、取便结犯。
犯缘。第二，净施有二：若物寄他边，令彼掌录，名真实净；若物在己边，但作他想，名展转净。今为实净而兴此制。
佛在舍卫。六群真施亲厚比丘衣已，后不语主，取著。比丘以过白佛，因诃制戒。
若比丘，与比丘、比丘尼、式叉摩那、沙弥、沙弥尼衣，后不语主，还取著，波逸提。
戒本四句：一、人；二、施与五众；三、取用；四、结罪。
戒本，可解。
问：如解义中，真净施法，两部不合更互而作，何以戒本通列者？
答：为明五众俱有犯相，虽轻重异，净施义同，故通列名。至于净法，自从律法。
释疑，问中。解义中，即指广解。两部即僧、尼二众。律云：真实，五众不得更互作，以非同类故。答中，以净施法通制五众，但罪有别，故云轻重异也。及至净施各众相对，故云自从律法也。注不犯中，具列两净。真实语主，于教无违；展转随意，本无有犯。
六十、著新衣戒。
新衣戒六十。
凡坏色染衣，道服标式，内遣著情，外长信敬。今不染畜著，非圣道幢，长贪招讥，损坏故制。
六十，制意中。初叙色相。内遣著者，不贪好色故。外长信敬，知是解脱人故。今下，显过。比丘之身，圣法所聚，外披法服，内外相应，是圣道幢。表相既乖，故云非也。
论犯四缘：一、是三衣；二、是己物；三、不染坏；四、著即犯。
犯缘。第四，据著方犯，不著应轻。
佛在舍卫。六群著白色衣行，居士讥嫌：无有正法，如王、大臣！比丘以过白佛，因制此戒。
缘起，明白色衣，戒本辨相中，云新衣不坏故。
戒缘中。总引三处，互显其相。新衣不坏，即是白色。
若比丘，得新衣，应作三种坏色，一一色中随意坏：若青，若黑，若木兰。若比丘，不以三种坏色，若青，若黑，若木兰，著余新衣者，波逸提。
戒本分二。先立法三句：一、比丘；二、得新衣；三、须三坏色成沙门相。正戒本三句：一、犯人；二、不以三色坏；三、结罪。
戒本，初科。立法句中，第二句，注约二种示新衣相。第三，注中复引律注，文为二段。初释作净，又二：初即染为净，二、已染揲净。自下，次释点净，亦二。初轻，二重，俱须净故。戒本三句辨相，注中分三。初明正犯。若重轻下，二、明点净。若以下，三、明寄俗舍，由滥俗服，无所辨故。
成犯中，初不以三色坏新故重堕。若重、轻衣不作点以坏色者，吉罗。余小细物，并须点净。非谓巾、屣以三色染，更成惊俗，可笑至甚也。
疏文，释上二段。余小细者，即诸囊、巾等。非谓下，遮滥。今时有人，闻律有言一切染作袈裟色，触衣、袜、履，一概染之。未见此文，岂知过当？
六十一、故杀畜生戒。
杀畜生戒六十一。
多论三义：出家之士，四等为怀，慈济物命，今故加害，违其慈道，非怜愍故；二、自坏恼他，正是生死之本，障道恶业，故制不杀，除恶业故；三、为长信敬，息诽谤故。
六十一，制意有三。初中，四等即慈、悲、喜、舍，普遍生境，故并云等。二中，杀业违慈，诸业之首，因兹流转，故云生死本等。三、如缘起，因讥而制。
五缘成犯：一、是畜生；二、作畜生想；三、有杀心；四、起方便；五、命断。
佛在舍卫。迦留陀夷不喜见乌，竹弓射杀，遂成大积。居士礼拜，见共嫌之。比丘举过，佛因制戒也。
戒缘中。𧂐字，子智反，聚也。
若比丘，故杀畜生命者，波逸提。
戒本四句：一、人；二、故；三、杀下，明业；四、结罪。
戒本。第二句，注引缘起，皆谓非意，故佛开之。第三，注中简畜，能变犯兰。第四，注指大杀，但非故心，即在开例。
六十二、饮虫水戒。
饮虫水戒六十二。
制意同前。前戒是限分中制，要须断命。此是深防中制，为养物命。但知有虫，饮用结罪，不待命断。断则属前戒。
六十二，制意。初句指同前。下显异，为防杀畜，故制此戒。
论犯五缘：一、是虫水；二、知；三、不作漉法；四、饮用；五、随咽结。
犯缘。第三，不作漉法，漉则非犯，且据漉囊所得，肉眼所见者耳。
若就虫水是同，应合为一，如坏生种，内外合制。为重物命，随用故内外两结，离意可见也。
次科。对前用虫水戒，以辨离合。初明应合，理如坏生，食、用同制。内即内资，外即外用。为下，次明离意。若单制用，谓饮无过，故须别制，意在存生。生种无情，事轻故合。
佛在舍卫。六群取杂虫水而饮用，居士讥嫌。比丘举过白佛，诃而制戒。
若比丘，知水有虫，饮用，波逸提。
戒本五句：一、犯人；二、知；三、水有虫；四、饮用；五、结罪。余诸相状，可捡钞中。
戒本分句。下文指钞，须者自寻。辨相，不犯有四，前二无心，后二顺教。
六十三、疑恼比丘戒。
疑恼戒六十三。
出家所期，标心处远，尽形毕命，专心崇道。今以生年等六，恼他怀疑，废彼正修，损恼事甚，何得不制？
六十三，制意中。初叙出家本志。今下，次出疑恼过状。生年等六，如下自列。
论有五缘：一、是大比丘，多论十三难，颠狂比丘，吉罗；学悔、六夜别住、四羯磨、僧尼互疑，并是提，具自性故；二、作疑恼意；三、六事随说一相；四、言词了了；五、前人闻知。
犯缘。第一，简下三众。多论复简本众，十三难人无受体，颠狂人失正念，故此二并轻；学悔已下，反上故重。学悔即犯重人。六夜别住，即忏残人。四羯磨即诃责等人。具自性者，有戒体也。颠狂虽具，然由心乱，而不自知是比丘故。
问：闻知结罪者，戒本何故云少时不乐耶？
答：非待不乐方犯。盖就恼者之意，下至欲令不乐。定罪初在闻知。
问中，蹑上具缘判犯，违戒文故。答中，释通戒文，决犯分齐。
佛在舍卫。十七群语六群言云何入初禅？乃至云何得罗汉果？报言：汝说者，便已犯波罗夷。彼往余比丘问之，便诃责已，佛因制戒。
戒缘，但举犯法恼他，余四并见广解。
若比丘，故恼他比丘，令须臾间不乐，波逸提。
戒本三句：一、人；二、明犯相；三、结罪。
戒本。第二，注释故字，引示本缘，反上非犯。次释恼他，注列六事：一、生年，谓恼他云汝非尔许时生；二、云岁者，即是夏腊，如云汝无尔许夏腊；三、受戒者，如云汝年未满，诸缘非法，受戒不得；四、羯磨者，如云汝受戒时白羯磨不成等；五、犯者，如云汝犯七聚罪等；六、法者，如云汝自称上人法等。
就不犯中，次第开缘。生夏两种，无本处文。若受戒羯磨令本处者，以受戒托缘，非相难识，必于事法有疑，还本受戒处，审详知过，方可受之，则于后无滥，故云尔也。余可解耳。
释不犯中。初总示。次第六段，前五并以其事实尔为头，又为性下，即第六也。初云如余人生，谓非同他人生年满也。生下，别示。初点前二。若下，次点中二。律文令还本处更受，故须示意。事法有疑，事即受戒，法即羯磨。审详谓穷问虚实，知过谓知是非法。余下，指后二种，义无反问。
六十四、覆藏比丘罪戒。
覆罪戒六十四。
出家同法，见有犯重宜即彰露，表己心净，亦使前人息于后犯，则彼我俱益，众法清净，道理法然。今故迭相容隐，无思露过，致前造者罪根滋漫，永不可息。又自坏心行，将欲造罪，自他俱损，败于众法，过是不轻，故制。
六十四，制意中。初叙三益：一、自，二、他，三、众法清净。言犯重者，通含夷、残两篇。道理法然，谓法尔当然。今下，次明三损，对反可知。滋漫，言其增广无涯畔也。
论犯六缘。一、是大比丘，除下三众。二、犯粗罪，除下三篇，非坏众故。三、知犯。见论云：但知犯者，乃至百千，展转共覆，皆犯提罪。若露罪已，彼闻便止，更不须露。若露，如上。四、作覆罪心。五、不发露。六、经明相便犯。余如钞所引。
犯缘。第二，覆下三篇，但犯吉罪，所以除之。三中，引论。初明多人共覆同犯。若下，次示发露之法。以字，合作已。若露如上者，令依上法也。下指如钞，彼云若犯者凶恶，不露不犯若疑未了，不须说等。
佛在舍卫。跋难陀与比丘亲友，数犯，向说不语人知。后跋难陀共斗，便言犯罪不忍便说。比丘举过白佛，便诃而制。
若比丘，知他比丘犯粗罪，覆藏者，波逸提。
戒本三句，可知。下辨相历然，不分自别。
别释中，初科。初示文。下下，点注。第二句，注文有四：初明结犯时分；二、覆余罪；三、自覆；四、覆下众。故云辨相历然等。
所以覆他重，自覆轻者？覆他名重而治轻，自覆名轻而治重。又覆他有本，重制令露，以戒自净故；自覆本坏，不须重制。亦可覆他三损，自覆唯二故轻。如十三中，谤戒料简说。
次科，正解中。初征。覆他下，释有三。初约罪治互重轻释。覆他犯提故名重，但三说悔故治轻。自覆得吉故名轻，随日行覆故治重。又下，次约戒体净秽释。覆他有本，谓本受无污，重制救之。自覆本坏，谓戒体已犯，不在急制。亦下，三、约所损多少释。覆他三损，如制意中。自覆无损他，故但有二。如下，指前，寻对可见。
有人言：造七犯七，覆七唯吉。由有根本，故随七差；覆随造生，故同一过。
他解。但明自覆。初总标。造七犯七，谓犯别也。覆七唯吉，谓犯同也。由下，别释。上二句释造别，下二句释覆同。
六十五、度减年受具戒。
年不满受具戒六十五。
凡年满二十者，志操成就，情标及远，堪耐缘恼，心安戒检，修道进位，克济成功，理宜度受，用隆佛法。小年不满，志性软弱，未忍诸苦，偏能犯戒，进道莫由，违反圣教，损坏不轻，故制。
六十五，制意中，初科为二。初叙年满之益，有三：一、立志慕远；二、耐苦守戒；三、进道成功。耐，忍也。安犹住也。小年下，二、明不满之损。反上三益，对文可见。
然遮难非一，悉不听受。但难之一色，无得戒义。自余诸遮，体例不一。如青白等，形定难改；如衣钵等，为办成法；如无十戒，得戒犯罪。年岁不尔，未满是遮，待满即得，理容消息，有何急事？而轻心慢法，故为非理，令他虚受，己得重提；徒众唱和，皆吉罗也。
次科，初二句总标。但下，别释，又二。初明难定不得。自下，次明遮通得否。初总示诸遮。如青白等，即律百遮中颜色太青、太白，皆入轻遮，乃至眼耳等病，皆是报法，故云形定。衣钵须办，十戒须受。二、别明年岁，反上诸遮，一、非形定，二、不须构办，故云不尔等。令他虚受是陷他，和尚、众僧获罪即自陷。
论犯四缘：一、是未满二十；二、知不满；三、与受具；四、三羯磨竟，和尚犯提。
犯缘。第四，和尚犯提，即定此戒所犯人也。
多论限约：六十已去，不得受具。僧祇：七十已上，不得。律、论约其神智不堪行奉。戒约二十已上，同云堪能。然有不能者，数犯数忏。或全不忏，反说戒过繁累人情。如此之徒，亦准僧祇年减七十，无所堪能，不应为受。
次科。初引律论简衰老。戒下，次据戒文简堪能。反说戒过等，谓嫌弃戒律。繁累犹言拘系也。下准僧祇，年虽应法，亦须拣退。
佛在罗阅城。有十七群童子，大者年十七，小者十二，以信出家。比丘即度受大戒。不堪一食，夜啼。佛觉问知，夜过集僧，便立法制戒。
年满二十，应受大戒。若比丘，知年不满二十，与受大戒者，此人不得戒。彼比丘可诃，痴故，波逸提。
戒本分二。初立法。二、正本，三句：一、人；二、知；三、年不满下，与受结提。
初中，年减二十，不堪忍苦，缘如文具列。
戒本，释立法中。如文列者，即指注中文。总有十事，寒、热、饥、渴、风、雨为六，蚊、虻等为七，恶言、痛苦为八，持戒为九，一食为十。能忍此十，方堪受具。
就戒本中，所以诃者。本受者心，为欲感戒。师有授法之功，然知不满强受不得，故与受戒，劳扰僧徒，彼无得理。愚痴之甚，何有过者？故令诃之。
正本中，初文。初叙能受之诚。师下，次明师授之过。何有过者，过字平呼。
就辨相中，亦大明据，细读细分可知。
释注，犯中。略示而已，今为分之，初僧，二尼。僧中，初约问对，明犯不犯。若受下，次约作法明轻重。初中，僧问彼答，有四。满与不满即约知，疑与不知，共为四种。默然不问，则非对答。是下，判犯。二、作法中，初明和尚犯有重轻，众下，次明余僧一向犯轻。
就不犯中，信受戒人语乃至父母者，僧祇云：父母不知，看生年板。若无者，观其形貌。富乐家子，形大年小，当观手足成就。复不知者，当问何王，何岁，国土丰俭、旱涝时节。
不犯中，初科。僧祇次第有四。一、问父母。二、看生年板。西土王法，凡生男女，即记其生年于板薄。此方古者亦尔，周礼：司民掌万人之数，自生齿已上，皆书于板上。男八月生齿，女七月生齿。今时须至成人，方系官籍。三、观形相。四、问时代。王名、岁号、丰俭、旱涝，皆可推算故。涝亦作潦，郎到反，水淹浸也。
若受后疑，当数胎中月下，明开相也。
如昔解云：受时俗年日月俱少，不开胎、闰。本俗年满，日月不满方开。今解云：但数胎月，得满二十。俗年不满，开无所犯。
次释开算，斥古中，初科。古谓俗年满者，方开增算。今师但约算满皆开。
又云：此国用历，三年一闰。以减小月成于闰故。减大、布萨，亦所不合。并非正论。不入俗中勘余历术。日余、闰余，别自推算，三十二、三月，方有一闰，何限三年？如是云云，但意言耳。
二中。初引古，有四：一、谓三年一闰；二、谓减小成闰；三、减大，谓取频大；四、布萨法。彼谓后二不合抽减。并下，斥非。初句总斥。不下，别斥闰余。勘余历者，通指诸家阴阳历术。日余等者，谓日别抽减，岂唯小月？三十二、三月等者，谓数月成闰，则有五年再闰，岂唯三年？下文备算，方见昔非。
又云：必是受后疑方开之，无容先开，以年小故。今亦不同。此开得戒，非谓算出方得。此戒体业，乃是坛上白四时生。故知胎、闰积成岁者，理是满位，故说得戒。今先算出，深知能持，与戒无损。
三中。彼谓本受不知，后疑开算，若先知不满，则不开之。今下，斥非。初明受已开算，为决前疑。今下，次明未受先算，据理同得。
故访诸部广明受相，然后为依四分开法。
今解中，标分。云访诸部者，访谓寻讨也。
十诵中：若年不满二十，自想不满，或忘不知，僧问满否，答满得戒，不满不得戒。若年满二十，若知、不知或疑，答僧言满得戒，答不满不得。若答不知，若疑，皆得戒，僧犯吉罗，不审谛故。
初十诵。初约不满，答僧有二。若下，次约年满，答僧有四。得否可见。
问：知满二十，答不满者？
多论解云：不欲受戒，师强与受，故言不满。若不知若忘，纵答不满，亦得戒，以从实故。
问中。以自知满岂答不满，又复实满云何不得？故引多论，决前十诵。
僧祇中：若不满二十两，半谓满无犯，半谓不满者提，名受具足。俱谓不满，不名受具。虽满二十两，俱谓不满，不名受具。
二、僧祇。二十两者，两即数也，或可彼取俗年满二十，又须僧腊满，故云两也。彼具云：如冬时生冬时受，春时生春时受，前安居生前安居受，后安居生后安居受，此四皆未经安居竟，皆名不满。若冬时生，若春时生，若前安居生，并经前安居竟受，后安居生后安居竟受，皆名满二十，满二十两。文中，初明不满得否。半谓满不满者，即十僧中，半僧不知而受，故无犯也，半僧知而为受，故犯提，不妨得戒。俱谓不满，合众同知，则不得戒，师、僧有犯。虽下，次明满者容有不得，谓究勘不知，想谓不满，情虚强受，无戒得罪。
余出五分、母论，同四分开三种次第也。
三中。言余者，即胎、闰等。同四分者，五分有三，谓胎、闰、沙门果也。胎、闰则同，而无布萨。母论三位，全同本宗。义钞云虽五分师不存十四日，母论别论是也。
今就文中，初数胎中月，次数闰月，次数一切十四日为年月也。
次四分中，初科。点文，三位次列。十四日下，宜加说戒字读之。
今且约准极小沙弥腊月尽日生，年满二十，正朝受具。计取实年，始有十八年生受二日也。
古法中，初科。古师须约俗年满者，方开增算，故且依彼出其算法，后假彼算即示今义。腊月尽日，即生一日当一年。正朝一日受，即受一日当一年。中间十八年，即俗年二十极小之者。依此起算，犹自剩五月一日，况过此耶？
次计胎法。受气不定，如罗云六载，生死苦比丘六十年，亦有五月在胎便诞育者，不可依准。大分道俗典文，九月在胎。以胎中七日一转，如五王经七七日成人，如是总有三十八转，转有七日，总计二百六十六日。自此已前，与母同气；尔后四日，将欲趣产，与母别气。约准成月，则九月四日也。通前十八年九月六日。
次科，胎法中。初示不定。罗云，即罗睺罗，佛入山时托胎，成道时降生。生死苦比丘，即胁尊者，生时发已白。大下，二、大约以定，又三。初标示。以下，示数。五王经，佛为五王说故。七七成人者，初七日如薄酪，二七如稠酪，三七如凝酥，四七如软肉团，五七如坚肉团，六七五疱开张，七七日后，六情完具。如是至三十八个七日，每一七日，有一风吹，胎则渐变，故云转也。广如道地经中说。三十转计二百十日，八转计五十六日，兼下别气四日，共二百七十日，则成九个月。中有四小尽，故余四日也。通下，三、总合上数。
次计闰法。俗中计闰，日别日余。一千六百数外，出于闰余。积三十二月、三十三月满，为一闰余，不可说尽。大略为言，十九为章，以七为闰。三年一闰有三，五年再闰有四，故有七也。计前十八年九月六日，少两月二十四日不满十九年，应有六月二十七日闰。通前十九年四月三日也。伽论云：从何处数成岁？从母胎数，一切闰月。
次科，闰中。初叙闰法。言俗中者，即诸家阴阳历也。日别日余，谓每一日有三十二分，前后两日常定，中间二十八日以日行疾故，每日余半分，则一月余二十八半分，成十四分，并小尽日，共合成闰。千六百数外者，未详，待问术士。积三十二月者，每一月得十四分，三十二月共得四百四十八分。用三百二十分为十日，用一百二十八分为四日，共得十四日。又三十二月有一半小尽，得十六日。合上为三十日，故得一闰。或三十三月，则复得半日，但由小尽中时有频大，故多少不定也。大略下，次示算法。三年一闰有三，谓初、中、后九年。五年再闰有四，即两中间十年。计前不满一章，两月二十四日，合抽得三日。以日余，共得四十分，得一日八分，有一小尽，得一日。准所退不得三日，而所抽六月二十七日有余，故云应有也。通下，总合。伽下，引证。
次计频大。诸律无文，此间历有计也。若数出则小月逾增，则年有七小；如何减大、布萨，用以充年，不存应法？且顺所学，试略计之。
二、频大，初中。初示所出。若下，明非理。年有七小，但有五大，下科取六大布萨，有所不便。且下，出算法。顺所学者，谓师授也。由此算法，并出首疏，故义钞初标首解是也。
总张前年，成二百三十二月三日。频大之法，四十九月为一章，章有三频大，初两十七月各有一大，次十五月有一大。如是周而复始，则用前一百九十六月成四章，章有三日，总得十二日。余三十六月得两频大，足成十四日。计通前十九年四月十七日也。
次科。初展年为月。频大法下，正示算法。四十九月为章，一章有三频大月，一章满已，还复如初，展转相接，故云周而复始等。计下，总合。
次计通以十四日布萨为岁。一年无闰，半月小大，准得有十八大布萨，减得十八日。通计十九年四月，得三百四十八日。用二十八日为月，则三百三十六日为一年。余十二日在，帖频大闰中残十七日，则成一月一日。通前数之，则为二十年五月一日。
三、布萨中。初明取法。通计下，次示算数。通前抽减，一月止有二十八日，故今所算出者，即以二十八日计之。十二日与十七日，共二十九日。用二十八日为一月，故成一月一日。通前下，总合。一年合上，成二十年。一月一日，合上四月，为五月一日。
计此极小满二十年长五月一日。
今有沙弥腊月尽日生，年十九至八月受戒者，将五月一日接之，成二十年亦得。
次今法中，初科。腊月尽生，年十九者，即年月俱不满者。将五月一日接之者，谓欲八月受戒，其实七月始满，故用算长虚日相接，亦同十八年二日，故云成二十年。约此起算，不必俗年须满，故云亦得。此乃借彼虚日以为计法。至下填补，约实退之耳。
然此五月，皆被抽减，积法成月，据实则虚。既欲八月受戒，前月未至，本非所开，何得辄略？今还填补。何以作之？就五月中，七大布萨，减取七日，又减闰余，弱得五日，又减频大，弱得半日。总计所减，弱得十三日。减前五月一日，就实唯四月十八日在。
次科。初叙意。前月未至，即前沙弥，七月始满，未入八月故。月既未至，故云本非所开。义当足满，故云何得辄略。今下，明填补。以五月一日，实从四月十八日抽出十三日，今即以十三日填之，还成实数。初填布萨，以四月有二大二小，得六日，十八日中得一日，共还七日。次还闰余，四月十八日，共余六十五分，得二日一分，内有两个小尽，得二日。共四日一分，未成五日，故弱得。今云弱得者，将四日一分，开为一百二十九分，五分破之，成二十六分为一日，但少一分耳。三、还频大，以频大法一年半许，止得一日，七八月许，始得半日，今四月十八日，未成半日，故弱得也。总计十三日，即频大弱半日，亦当一日，据实止得十一日零十余分耳。所以钞中但还十一日，至八月十日得受。今约弱得，多还所退，则令所增出得二日，算数满足，是以依钞起算犹少二日，如彼广之。就实四月十八者，既填还已，算数已成，即须退减。举要为言，即是于前古师十八年二日中，约实退去四月十八日，约虚即是退五月一日耳。
准此年暮日生，满十九者，八月十二日应得预受。若却频大十四日者，则八月二十六日得受。
三中。初示今定限。年暮日生，即一日当一年。十九岁上八月受戒，中间实得十七年，前后合成七个月零十三日。约此实数，即用胎、闰等四位起算，正满二十年。然生日受月，不必一定，但约此为法，随人计满，即堪与受，不复疑矣。若下，次示频大。前云不存应法，以非正教所开，恐生疑虑，故两出之。若却不用，则于实年上更增十四日，故至二十六方得受耳。
此中克相仍挂疑者，十诵不满，足为诚例。
四中。犹恐执旧俗年未满，故云仍挂疑者。纵疑不满，亦有明例，故指十诵。文如前引。
有人依多论，数实月为十九年者。今准四分，与俗计同。如尼六法云：十八童女二岁学戒，年满二十，与受具足。据此十八，未必年尽为岁，满十八年朝即是十八，依教便受六法，明年十九方二岁学，后年正朝，岂非二十？如此例之，纵极小者，年暮受法，即此一日便当一年，明年具行，后年正月一日受戒，岂非二十也？若不尔者，要满十八，至十九年初，方受六法，明年二十，始学一年，年满学终，后年二十一方与受者。又无律文如此延引。故知克定以俗年为定。余文云云，何由可尽！
五中。初引彼妄执。多论云：真实不满，乃至无十九故，所以不开也。彼谓十九，乃约实月，则俗年二十也。今下，举例难破。成上俗年十九，八月得受之义。初二句，通示。准四分者，即如下引。与俗同者，谓俗中论年齿，亦取跨涉，不数实月。如下，引例，又二。初举文。据下，示年数。初约跨涉，合教以证今义。若不尔下，次约实月乖文，以显昔非。故下，准决。余下，指广。
六十六、发四诤戒。
发诤戒六十六。
凡四诤之兴，乖理违法，恼乱僧众，事必请殄。故须备德，量情安贴，僧众始静，方修道业。今辄发起，更增凶炽，助恶扬波，转成弥漫，坏众恼僧，过中之甚，故制。
六十六，制意中。初叙四诤已灭。乖理，即言诤，违法，即觅、犯、事三诤。殄即是灭。备德谓有德之人。量情，谓观察众心。安贴，谓和平令息，贴合作帖，训静也。今下，次明重更发起。扬波喻上助恶，如风波动荡，随更鼓之。弥漫谓泛广，弥合作㳽，大水之貌。
论犯五缘：一、是四诤；二、僧如法灭；三、知如法灭；四、辄发起；五、言了结。
犯缘，可解。
佛在舍卫。六群，斗诤如法灭已，后更发起。比丘举过白佛，故制此戒。
若比丘，知诤事，如法忏悔已，后更发起者，波逸提。
戒本四句：一、人；二、是四诤，简余斗诤不能陷僧；三、如法灭；四、发起结。
戒本。第二中，余诤不能陷僧者，以四诤须僧法灭，若重发举，即是陷僧。四中，发起是过业，结即罪相。
言如法忏悔者，正是相谢之言，如草覆地，两朋面地相谢之例。亦未必有罪，言诤非罪。亦可有罪之诤，上品如草掩泥，罪、诤同灭，至后为解。
释中。初科二释。初约相谢释。以草覆地，两朋相争，经年难灭，德人作法，两众相对互相伏地。举此为例，自余灭诤，义必相谢。此明文中忏悔之言，非谓忏罪，故云未必有罪。以四诤中，觅、犯二诤，则可有罪。言诤教理，事诤羯磨，故非有罪。亦可下，次约忏罪释。有罪之诤，即犯诤。上品犯诤，用草覆灭，毗尼如草，罪诤如泥，则有忏罪之义。后篇广释，故此指之。
就不犯中，若观作不观想者。观谓深达药病起灭之方。今发诤者，不知如法灭，谓非法灭，所以辄发之无犯也。余希不释。
次科。注中，初列轻犯。发已诤者，因诤助发也。余人诤，谓下三众。次不犯中，先不知者，开迷、忘也。观不观者，即想差也。疏中但释想差一句。初牒文。观谓下，释义。初释上观字，即能断之人如法灭也。今下，次释不观想者，谓发诤之人想实开也。余希不释，即上下注文也。
六十七、与贼期行戒。
期贼行戒六十七。
断奸禁非，王者之法，既知是贼，义须潜避。如何同行，迹同难异？招讥坏道，重故须制。
六十七，制意中。初叙所应。奸，诈也。如下，次显过相。难异，谓人不可辨。
六缘成犯：初是贼；二、知是；三、共期；四、同道；五、不离见闻；六、越界犯。
犯缘。五、六，并见经注。
佛在舍卫。众多比丘至毗舍离。贾客私度关，不输王税，与比丘为伴。为守关人所捉，将去王所，罪应至死。王、俗讥诃。比丘举过白佛，因制此戒。
缘起中。贾客度关，不输王税，即同盗贼。准知违戒不必强寇。
若比丘，知贼伴，结要共同道行，乃至一村间，波逸提。
戒本五句：一、人；二、是贼；三、共要；四、同道；五、结罪。
辨相具解，可知。
别释中。第二句，注约已还欲去，两相俱犯。三、结要，谓相约也。注至城者，所期处也。若村道者，所经之路，约此结犯也。辨相具解，即指下注。文中初明有村处，一道犯者，即约界分，故列缘云越界犯。准与尼期行戒，随分齐众多界，一一堕是也。次明无村处，由无界分，故以十里为限。余文可知。
六十八、说欲不障道违僧谏戒。
说欲非障道违僧谏戒六十八。
制意有三。
初解律不许者。欲之为患，正是生死之本，障道中源。既能口说，身必为之，沉溺欲海，永无出道，障碍之深，故制。
六十八，制意中，初意，又二。初示欲过。生死本者，因之轮转故。障道源者，出离无期故。既下，次明须制，翻彼二患：一、断生死；二、入圣道。
二、解谏意。由为俗说，自妻非障，邪行是防，倚傍此教，便谓出家行欲不障。言说相似，是非难分，须僧设谏，开晓其意。便体如来设教之意，冀彼改迷，弃恶就善，使邪正两分，是非皎异，故立谏法。
次须谏意。初释有二。初示倚滥。接俗之教，生福向善，故不断正。出家为道，发智断惑，理须齐断，何得一混？言下，次明立谏。邪正两分者，彼说为邪，佛说为正。
又解云，欲是非法，滥义安寄？然圣辨障道，结有强弱，上品障见道，下品障思惟，是以道成初果犹有欲事。执此教迹说言不障，言同意异，故须标列。圣言非障者，以治道品殊，敌对而遣，当分障除，异则非此所断故。有非我障，非谓不障于彼，若生深解，此惑思尽。而今偏执，通言欲性非障，邪正殊途，理在于此。须僧设谏，开示是非。
次释中。初二句征起。由是粗恶，倚滥无从，故云安寄。然下，正示，又三：初出滥相；圣言下，二、明偏执所以；须僧下，三、结示须谏。初中，圣辨障道者，即就四果以论也。结有强弱等者，结即结使，不出有十：贪、瞋、痴、慢、疑；身见、边见、邪见、见取、戒取。此十能障见谛，故名见惑，粗故名强，又为上品。贪等四使，能障思惟，故名思惑，细故名弱，又为下品。初果但破见惑，爱染未亡，故云有欲。二果已去，方断思惑，乃至四果，方能离欲。如僧祇中须、斯二尼，被污受乐，律中见谛学家，犹有夫妇，又有初果欲心起故，舍戒还家，欲饱还来等。彼谓得道圣人犹作欲事，显是不障，故兴妄说。须标列者，发下文也。二、明所以中。圣言非障，蹑上诸文。治道殊者，即断证之智有浅深故。浅断粗惑，深除细障，故云敌对。当分除者，如初果止能除见，未能断思，故云异此非所断也。有非我障，谓有作欲者，但能不障当分见道，非不障彼未证修道故。若生深解，方入修道，乃至无学，故云惑思尽也。反明染欲障道明矣。而下，正示倚滥。通言非障者，不如上简也。邪正二说，因此而生，故云理在此也。三、结示，可知。
私释，大乘经论，多有斯语。如无行经云：淫欲即是道，恚痴亦复然，如是三法中，具一切佛法。此乃点妄即真，意令反本。世之讲者，谓小乘则作欲障道，大乘则一切不妨。文饰秽行，诳诱后生，误无量人，入阿鼻狱。谤经毁圣，永无出期。惑众罔时，义当此罚。
三、释结罪意。僧既设谏，法相显然，固执守迷，不肯从劝，现违僧命，宜结堕罪。
三、结罪中。固执违僧，即是情过，故须制罪。
论犯五缘：一、是恶见人；二、已屏谏；三、不受屏谏；四、僧如法羯磨；五、违三，便结。
犯缘。第一，以邪见名通，特以恶字标简此过。
佛在舍卫。阿梨咤恶见生，言：我知佛说行淫欲不障道。比丘谏喻，而犹不舍，白佛。问自言已，令僧白四谏之，便诃而制戒。
多论：利吒外道弟子，聪利故，遣入佛法，拟倒乱之。其人不久通达三藏，故倒说欲，尽其智辩不能令成。
戒缘中。遣倒乱者，欲坏正法也。佛世法强，虽尽智辩，人不信受，故不能成。末世魔强，反多信用，毁灭正教。以今追古，可不哀哉！
若比丘，作如是语：我知佛所说法：行淫欲非障道法。彼比丘谏此比丘言：大德！莫作是语，莫谤世尊，谤世尊者不善。世尊不作是语，世尊无数方便说犯淫欲是障道法。彼比丘谏此比丘时，坚持不舍，彼比丘乃至三谏，舍此事故。若再三谏，舍者，善；不舍者，波逸提。
戒本七句，如上残中，罪名为异。
戒本中。七句，指如残中，即三双一只。若比丘，所谏人。作如是语下，所谏事。即第一双也。彼比丘谏言下，别人屏谏。违反佛语，即谤世尊。业重障深，故是不善。彼比丘谏时坚持不舍，拒屏谏。第二双也。彼比丘乃至下，众僧作法谏。不舍者，拒僧谏。第三双也。结罪，为一只。注文，指前僧残。优降，即重轻也。
六十九、随举比丘戒。
与恶见人同事戒六十九。
制意有三义。须举一：然此比丘，谬执圣教，说欲非障，违僧三谏，坚执不舍，邪心成就，障于学路，于佛法中无所长益，故须举弃；二、执见心成，若不举治，永无改过，忏悔从善，须僧同举，夺三十五事，苦法治罚，折勒形心，使思信改过，有入道益；三、欲顺人情，人多信受，举弃众外，不足僧数，息其化导。
六十九，初三意中：一、令长益佛法，二、令改过入道，三、为灭邪显正。
二、明不听顺，意有三过：若顺前人，谓己见是，转增炽盛，永无从道，即是损化；二、既顺前人，必同其见，染著欲事，坏心行尽；三、僧举众外，不听共语，今辄随顺，违僧命故，所以同犯。
次三意中。一、显增恶损他，化字写误。二、同染坏行。夷是无余，故云坏尽。三、违僧障法。
三、解轻重。
同举义齐，何为二轻一重者？
答：说欲非障，言说相似，滥于理教以灭正法。又自坏行，障于学路。亦顺人情，多喜随顺故。余二条然是非，无灭法过。虽有自坏，随顺者希，无坏人义，故结轻也。
后轻重中。初标征。不见、不忏，随顺并吉，恶见犯提，故云二轻一重。答中，初明恶见重意，有三义：初滥教；又下，二、坏己；亦下，三、损他。余下，次明余二轻意。上三义中，但具次义。
论犯四缘：一、是恶见举人；二、知是；三、随顺；四、随同一一事，结。
犯缘中。初是所随，下并能随。四中，随同一事，谓供给、羯磨等事，如文所列，随一成犯，不待具也。
佛在舍卫。梨咤恶见生，僧谏不舍，佛令白四举之。六群供给所须，共同羯磨。比丘举过，佛因诃责，故制此戒。
若比丘，知如是语人，未作法，如是邪见而不舍，供给所须，共同羯磨、止宿言语者，波逸提。
戒本十句：一、人；二、知；三、如法语人；四、未作法；五、如是邪见；六、不舍；七、供给；八、同法；九、止宿；十、结罪。
戒本，初科。第三句如法字误，合云如是。七、供给中，注文，初总示，法下，别释。意、智即心、慧也。八、同法中，注云说戒等者，等余一切羯磨众法。九、止宿中，注列四室：一、障覆俱遍；二、覆遍障不遍；三、障遍覆不遍；四、障覆俱不遍，如三边墙壁，上开明处。此言不一切不尽等，障则唯缺一边，覆则唯开少许，室相成就，故有犯也。后不犯中，但据一半已下为言，两处列相，显然自别。但此中语少不明，故下点云与开何别耳。经中言语下，注显前后入室宿相，必有彼此往返言论。
辨相随文，事希故不广引。就止宿显相，亦非善翻，与开何别？
次科。初总示略意。就下，略点第九，译者之失，如上所明。注不犯中，有三。初不知者，开非意也。二、若屋下，室相不成也。初至少障，反前初二也。或一切障下，至少覆，反上第三也。或半覆下，至露地，反上第四也。三、若病等，并难缘也。
七十、随摈沙弥戒。
随摈沙弥戒七十。
制意，有三。
七十，制意。有三，亦同前戒，但初意异耳。
入道已来，要由有信。然此沙弥，既未具戒，说欲非障，违僧三谏，邪见心成，于后受戒，事容难克，故加重法，作彼摈名，怖以入道。大僧有戒，故直举之，何须重法改作摈也？此但口说，未作重事。若实犯重，即在灭摈，何须谏后方作摈名？故知非重。
初意，正明中，又三。初叙须摈。此灭摈法，十三难人、犯重不忏人故加此法，永弃海外，更无收录，诸治罚中此法极重。沙弥口说，便加此罚，欲使回心，成彼受戒故也。大僧下，二、对简前戒，以示不同。此下，三、释除疑滥。若实犯重，即边罪难，永无入道，直尔摈弃，不在先谏也。
若尔，缘起如何共行不净？
答：第二篇罪也。
释难中，初难。若云非重，则违戒缘。答中，第二篇罪，如漏失等。不净言通，非局淫故。
问：余之二举，何不设摈？
答：条然有异，不劳须摈，无顺化义，直作举名。说欲不障，一一反前，故须摈也。
次问。三举，独摈恶见。答中，初明二举：一、无倚滥，故云有异；二、不惑他，故无顺化。下明恶见，反上二义。
二解不听顺意，三解结罪意，并同前戒。
二、三，同前，覆寻可见。
论犯四缘：一、是被摈沙弥；二、知是；三、同事止宿；四、随事同，结罪。
犯缘。第三，止出二事，与上大僧少异。
佛在舍卫。跋难陀二沙弥共行不净，自谓：从佛闻法：行淫欲非障道。比丘举过，佛令白四设谏，不舍，灭摈。六群诱将蓄养。比丘举过，佛诃，因制戒。
若比丘，知沙弥作如是语：我从佛闻如是法：若行淫欲，非障道法。彼比丘谏此沙弥如是言：汝莫诽谤世尊，诽谤世尊者不善；世尊不作是语。沙弥！世尊无数方便说淫欲是障道法。彼比丘谏此沙弥时，坚持不舍，彼比丘应至再三谏，令舍此事故。乃至三谏而舍者，善。不舍者，彼比丘应语此沙弥言：汝自今已去，不得言佛是我世尊，不得随逐余比丘。如诸沙弥得与比丘二三宿，汝今无是事。汝出去，灭去，不应住此。若比丘，知如是众中被摈沙弥，而诱将蓄养，共止宿者，波逸提。
戒本六句：一、随摈比丘；二、知；三、沙弥谏举事；四、若比丘下，明诱将畜养；五、共宿；六、结罪。
就第三中，分二：初明僧屏谏法六句；二、彼比丘语下，明摈出法。
戒本，释第三中。初僧屏谏六句者，但有三对，阙后一只，准上次第，对文可见。二、摈出中，但出诃黜之词，准须先作灭摈白四，文如钞引。疏文前后多作殡字，非，字合从手。
余可解，亦希，不劳广也。
指略中，亦不须广，同上稀故。
七十一、拒劝学戒。
拒劝学戒七十一。
凡行不自成，必须训导，方能策进修善，有趣道之益。善知识者，梵行正缘，若不依仰，无由自励。然含识有心，略分三位。上达不假缘成，堪为物轨；下流劝亦难从，为存俗习；中品之徒，事须友接，率则清升，任之鄙吝。然今痴心懒惰，不肯修学，闻他谏劝，拒而不受，内无自进之心，外无从善之志，故违圣教，过重故制。
七十一，制意中。初叙为行须假师友，又三。初叙依之成益。善知下，次明不依有损。善知识者，谓德业为人所知，容仪为人所识。梵行由立，故是正缘。然下，三、明根性不同。识依色中，故云含识，名通六道，且局人伦。上达下流，禀性各定，中人不定，随缘善恶，故须假他。率而诱之则从善，故曰清升；任而纵之则为恶，故云鄙吝。即论语云性相近也，习相远也。唯上智与下愚不移。然下，次明拒劝，以兴圣制。内无自进心者，谓不能自立；外无从善志者，谓不禀他教。
论犯五缘：一、作止不学教行意；二、前人如法劝学；三、知己所作非，前人谏者是；四、自心不受劝意；五、发言了，结。
犯缘。第一，不学教行者，钞云：教谓律藏，行谓对治。
佛在拘睒毗。比丘如法谏阐陀时，作是言：我今不学此戒，当问余智慧持律者。比丘举过，佛诃制戒。
若比丘，余比丘如法谏时，如是语我今不学此戒，当难问余智慧持律比丘者，波逸提。若为知、为学故，应当难问。
戒本三句：一、拒人；二、前人劝；三、如是语下，明不受语相，反欲难诘，违故结罪。
十诵云：五种人不应为说毗尼：或试问，无疑问，不为悔所犯故问，不受语而问，或诘问。并不须答。
戒本，第三句。后云若为学等，列开缘也，恐谓一向不得问故。疏引十诵五种不答，拟彼来难，答无益故。
不犯中，其事实尔者，由痴无解慧，强谏智人，故拒不受，为知难问。
不犯中。事实有二：初开拒劝，无知强劝故；为下，次开难问，为学求解故。
七十二、毁毗尼戒。
毁毗尼戒七十二。
然戒为众善之本，灭恶之源，越生死之舟梁，趣涅槃之正路。理宜赞叹，令彼修学，使戒法兴显，万载不坠。今反毁訾，乖隔人心，使不诵习，致令正法，于兹覆灭，损坏极深，故所以制。多论三意，如钞引之。
七十二，制意中。初四句叙戒德，即生善、灭恶、超凡、入圣。具此四义，住持不绝，比诸教门，功居第一。所以圣贤称誉，良在于兹。理下四句，显赞叹之益。今下，明毁訾之损。相反可知。多论三意如钞者：一、为尊重木叉故；二、为长养戒故；三、为灭恶法故。
论犯五缘：一、是毗尼，十诵云若诵随经之律，亦提；二、前比丘诵戒时，僧祇未说戒时诃，越；说时，提；说已，越心悔；三、作灭法意不令久住，五分若令不读诵而毁者，提；若令木叉不得久住毁者，犯兰；四、发言毁；五、言词了。
犯缘。第一，经中明律，名随经律，如涅槃、遗教等。二中，此戒唯取正诵时犯，所以僧祇三时轻重。三中，五分两判，初是本犯，下结兰者，近破法轮，理结中品。
佛在舍卫。比丘共集，诵法、毗尼。六群相谓比丘共集，诵律通利，必数举我，言：长老用学杂碎戒为？诵可至十三事。比丘知灭法故，以过白佛，便诃制此戒。
缘起，如文可知。云杂碎者，从二不定至众学也。
缘起中。初叙六群畏举。言下，二、明因毁制戒。但令诵至十三，则显除上二篇，余皆杂碎也。若准多论，以略教一偈为纯一，广教五篇为杂碎，与此不同，部见异故。
若比丘，说戒时，作是语大德！何用说此杂碎戒为？说是戒时，令人恼愧怀疑，轻诃戒故，波逸提。
戒本三句：一、人；二、明说戒时；三、作是语下，明结罪相。
戒本，分句中。第三，初正毁词。注显杂碎，征起下文。说是下，出所以。轻诃下，结犯相。
所以三藏毁戒重者。多论解云：毗尼四义故重，余经无故是轻：戒是佛法平地，万善由之生长；二、一切佛弟子，皆依戒住，若无戒者，则无所依，一切众生由戒而有；三、趣涅槃之初门，若无此戒，无由得入泥洹城也；四、是佛法璎珞，能庄严佛法。具斯四义，功强于彼。
次科。下辨相中，毁余二藏，但犯吉罪，故此通之。初征起。多下，引释。论出四意：一、生善；二、所依；三、入道；四、住持。一切众生依戒有者，且据人道胜报，并由归戒为因。涅槃泥洹，梵言之互，同翻寂灭。律具四义，毁则成重；余藏不具，毁但犯轻。
辨相中，毁毗昙、契经吉者，据小乘为言。大乘罪重，非校量所辨。
释注中。小乘方便权教，毁但犯轻，大乘究竟实教，毁故得重。或可据制则大小齐轻，约业则小轻大重。不犯中，初开期后，二、开病缘，三、开进果，余可知。
七十三、恐举先言戒。
不摄耳听法戒七十三。
凡解不孤起，要藉说听。方能开晓心怀，识达邪正、持犯轻重，顺教奉修，有出道益。今痴心惰学，不肯听法。迷于理行，事等夜游，动成滞碍，进道无日。莫不由慢法轻心，自失道利，过患之深，何得不制！
七十三，制意中。初叙闻法之益。开晓心怀等，即开解也。顺教奉修等，即成行也。今下，明不听之过。反上二益。夜游喻其昏暗。
论犯四缘：一、是广诵戒时；二、在众中；三、不作听意；四、说过便言我今始闻，便犯。
犯缘中，必约广诵在众不听说过发言，方成犯耳。
有师名为诈惊张戒。若是不摄耳者，何故云我始知等？又不摄耳在他内心，如何比丘证他曾闻？若是不摄耳，应开重听。
释名中，古解。即光师。彼实曾闻而云始知，故云诈惊张。于义虽然，在言颇质。若下，连以三义反质前非。重听，谓耳聋也。
今就诸律论，多约不摄结罪。若戒本及缘起中，应云恐举先言戒也。故缘起中，自知罪障，恐他举发，先诣求听。故戒本云我今始知，计我前作，颇入犯否？所以文中约法勘检，如下更解。
今判中。初示前标。诸律论者，僧祇云：随中间一一戒不听，吉。一切不听，堕。多论亦然，文如后引。若下，次明今定。初示名。故下，引据。约法勘捡，即余比丘证彼二三说戒中坐等。
佛在舍卫。六群中一人当说戒时，自知罪障，恐发举故，先诣清净比丘所言：我今始知此法戒经所载，半月半月说，戒经中来。比丘举过，佛制此戒。
若比丘，说戒时，作如是语我今始知此法戒经所载，半月半月说，戒经中来；余比丘知是比丘，若二若三说戒中坐，何况多；彼比丘无知无解，若犯罪，应如法治，更重增无知罪，语言：长老！汝无利，不善得。汝说戒时，不用心念，不一心两耳听法。彼无知故，波逸提。
戒本六句。
一、人。
二、他说戒时。律中自他说诵时，若据自说，无不摄耳，正有妄语，实久知之而言始知。
戒本。第二句，如注所引。律同前戒双列自他，今据此戒无自说理，故须决之，犯前小妄。
三、或迷教相，诵而不解，言始知此法。
三，云迷教相者，此可学迷，即愚教也。
四、余比丘下，证久曾闻，如何始知，结罪属彼，二三说戒，何况多也。此中核据，逃罪无由。若曾闻戒，即是久知而言始知，结妄语提；若无知解，但有不摄罪。
四中。初释文。结罪属彼者，由先有犯，恐僧举罚，故言始知，意谓已前不知不犯。今僧共证屡闻说戒，那云始知？先犯之罪，结属彼时，何容饰诈乎？此下，示要。若实久知而言始知，即是妄语，自属前戒。虽经说戒，由不摄听，实无知解，而言始知，正犯当戒。两途俱犯，故云逃罪无由。准知此戒唯据无知。如下多论，判犯弥显。
多论云：我今始知是法者，结吉。轻心、乱心听戒，犯吉；说竟，得提。实先知，言始知，犯妄语。戒本结不专心听法罪也。
次引证中。多论，初口说始知，耳不摄听，而说戒未竟，故但犯吉，竟则犯提。实下，点示别犯。戒本下，简定当戒。此戒犯相，古今难判，据此以明，甚有分齐。学者思之。
五、彼比丘下，因重彰过。由不听故，不识戒相，故无知解。以不知故，遇缘起非，自坏心行，故曰若犯罪如法治。
五中。重彰过者，由彼先言，欲免前过，故须重示有犯皆治。
六、更重增下，结多罪相。不以不知得脱，以事可识故。应更重增无知罪者，根本罪上，缘而不了，后结无知，故曰重增。下诫约中，以无知故，波逸提罪。不与者，谓同听德人不与乱心人罪，得吉罗也。
第六，释重增中。初释文。不以等者，示重结意。应更等者，明重增义。下下，点注。同听不与罪，谓不加责罚也。
问：戒本一心两耳者？
答：毗昙为庄严身。俱舍为助成识故，广如彼说。
次科。问心意识是一，根何有两。答中二释。初引毗昙，即杂心文，具名杂阿毗昙心论。彼明十八界：问曰：应分二十一界。偈答曰：二共说一界，为令身端严。释曰：为庄严身故，生二眼二耳二鼻。以一眼者，人不爱敬故。次引俱舍，彼立二义。初义同上。次义斥云：是义不然。若本来如此，及猫狸、鸲鹆等生二眼耳鼻，有何庄严？若尔，生二何为？为助成识故。如人闭一眼等，见色皆不了。为庄严识，令成就故。
问：前解止犯，唯犯吉罗，今此无知，遂犯提者？
答：上已解之，汝何故忘？前岂不言对事通四篇，对学唯第五？
三中，初问。前解即上总义，持犯句法中，不学皆吉。今此无知，即当戒不摄罪，重增无知，在下问中。答中，初反责重问。前下，正答。然前亦无此释，但云翻解明止犯，即不学也，翻修明止犯，即对事也。谓僧残已下，具双持犯，故有对事随篇止犯，但除四重，故云通四篇也。不学止犯，通是吉罗，故局第五。
问：此中重增无知乃结堕者？
答：不学之罪唯吉罗。无知迷、疑则轻重，由学缘事有明暗也。故境、想中，疑则含轻，想则怀重。今迷不识，正是堕收，如文可知，就事结也。
次问。谓重增罪不当同根本故。答中，初明不学唯局。次明无知两通，又三。初明分二所以。疑吉是轻，由学缘事少明也；迷堕是重，由不学缘事全暗也。故下，二、引例诸戒境想。想差则疑重想轻，境差则想重疑轻，今举后二为例。今下，三、正示今罪。此无知罪，亦是缘事不了，故云就事结也。
律中，二众俱吉者，彼自说戒，亦有不听之缘。
释注中，初科。注文尼同下，合有三众犯吉文，疑是写脱，或恐不引。悬举律文，故云律中。以下三众无同法义，故约彼众别法释之。广如钞说。
下开中，未曾闻者，以受戒来未经说戒也。未曾闻广者，或闻三语、心念等，及略说戒，不明戒相，故道今闻。余可解。
次科。释开未闻，次列三义。初都未闻，二、闻别法，三、闻略法，皆未闻广故。下指余者，即戏笑等，皆非意故。
七十四、同羯磨后悔戒。
同法赏人后悔戒七十四。
凡众物共有，众情非一。既同和作法，赏他知事。辄便悔反，谤僧随爱。骇动群心，喜生斗诤，迭相苦恼，不得安乐修道。多论三意如此，故制。
七十四，制意中。初叙同法。辄下，次明反谤。骇下，示过恶：一、生诤，二、相恼，三、废道业。多论三意如此者，彼云：为灭斗诤故，为灭苦恼故，为得安乐行道故。
论犯四缘：一、是僧物，十诵、五分、僧祇云施现前僧应分物，故知非是常住物；二、同法赏知事已，多云凡僧和合，不问羯磨不羯磨，若执苦人、大德、贫匮，和与物已，诃者亦提；三、辄便悔反；四、言词了，犯。
犯缘，初科。第一合引三律，简所赏物，恐滥用故。四种僧物中，二种现前可赏知事。二中，多论但取僧和，不必羯磨。执苦人即营事执劳苦者。
何为不谏者？已同僧法，若僧有爱，彼亦有爱，无滥不须。
次科。初征，以是谤僧，据合加谏。已下，释通，不须可见。
佛在罗阅祇。沓婆摩罗子知僧事，外施不赴，衣服破坏。后僧得贵衣，便白二与之，六群后悔。比丘白佛，便诃而制戒。
戒缘。外施不赴，谓不赴外请，阙衣替换故。
若比丘，共同羯磨已，后如是言诸比丘随亲友，以众僧物与者，波逸提。
戒本五句：一、人；二、同法；三、后谤；四、以僧物下，明相；五、结罪。
别释，分文中。第三谤云随亲友者，言僧顺私情也。注文，可解。
僧物四种，约方就时。上盗已明，今重出也。
释僧物中，初科。约方即二种常住，就时即二种现前。
初、现前僧。如此戒中施池井等。就人而施，现前自属也。
二、十方现前。如亡僧物，上穷极圣，下至沙弥，悉有其分。要须作法遮断十方，结约当时故也。
三、常住者。以常局净住，通于三世，局定不动，亦不可分也。
四、现前常住。如造熟食，本拟寺僧，情通主客，不许出外故也。
列释中。初物得将赏人，故指此戒。施池井者，律云为造池造井等，因而施物。就下，示名义。二中，初明十方义。极圣即无学。下至沙弥，总收圣凡、大小之众。作法下，即现前义。三中，上三句局处定，下一句不可分。或处双叠为名，余处亦名四方僧物。净住，即伽蓝之异名。四中，亦名十方常住。不许出外，即示名也。
四种之中，初物是和，可以赏也，第二义通，后两全闭。
简判中。前二并通，是可分故。后二全闭，是常住故。
七十五、不与欲戒。
不与欲戒七十五。
凡如法事，理宜同遵，许无乖竞。今停僧作法，辄便舍者，心不和同，障碍僧事，恼众不轻，故制。
七十五，制意。初叙僧法。今下，明起过。停，止也。
论犯五缘：一、是如法僧事；二、知如法；三、不与欲；四、辄起去；五、双足出门犯。
犯缘。第一，如法，简非法无犯，准下又局断诤，简余法但轻。
佛在舍卫。多比丘集，论法毗尼。六群相谓看诸比丘，似为我等作羯磨，从座起去。比丘唤住而故去。以事白佛，便诃而制戒。
若比丘，众僧断事未竟，不与欲而起去，波逸提。
此唯断四诤事，不与欲者提。余者吉罗。如戒本、钞说。
简判中。初正简。如下，示略。戒缘，注中，论法毗尼，即断诤事。六群相谓者，由多犯过，故自生疑，因兹起过。戒本六句，三、断事中，注云十八法，且举言诤，余三例尔。四、不与欲，注中略出开与欲缘，准钞具开六缘，三宝、有病、看病、作衣并开与欲。后注辨相中，出户外者，据有堂宇为言，义详必无门户，须离见闻。不犯中，噤字巨禁反，口闭也。
七十六、与欲后悔戒。
与欲后悔戒七十六。
凡如法僧事，理须顺可。先已与欲，见治己伴，偏情相亲，辄便后悔，反说不成，相朋毁法，恼众是重，故制。
七十六，制意中。初叙欲法。顺可即与欲也。先已下，次明后悔。
论犯四缘：一、是如法羯磨；二、如法与欲；三、辄便悔反；四、言了便结。
犯缘，一、二并简非法。
多论：除僧法，余事和后悔者，吉罗。
次科。多论余事，如口和之类。
佛在舍卫。六群恐举，六人相随，无由得作。后时作衣，僧唤受欲，即与比丘作举羯磨。后六群言：我以彼事与欲。比丘举过，佛因诃责制戒。
戒缘。六群相随，以成僧故，人不敢举。六群与欲，僧举同伴，故悔前欲。
若比丘，与欲已，后悔者，波逸提。
戒本三句。下三众有余和，后悔吉。
别释中。初分句。二、略点下众。第二句，注中出彼后悔之词。余辨相可解。
七十七、屏听四诤戒。
屏听四诤戒七十七。
凡公言显理，屏说随情。今徐行盗听，传于彼此，情存坏乱，过甚不轻，故制。
七十七，制意中。初通叙言说。今下，正明屏听。
论犯五缘：一、是先起四诤，十诵一切诤，多云往听者，以能破佛法，令僧为二部，是故重也；二、他人屏处评量；三、作斗乱意，为和自改，不用此律；四、往听不令觉知；五、闻语便犯。
犯缘。第一，十诵一切诤，即四诤。多论显过，通坏三宝故。三中，为和自改，即非斗乱，开听无犯，故云不用此律。
若尔，何故云听，向彼说者？
答：听者意如此。结罪但闻便犯，若待向说，落两舌中。
问答中。初引戒文，难第五缘。答文，可解。
问：此听即结，前两舌待传者？
答：前未有诤，听不必生，待说方有。此先有诤，往听必生，故深前制，岂待其说。
次难。欲申两戒结犯之意。答中，初明两舌，必待传说。此下，次明此戒，听说即犯，故云深前制等。
佛在舍卫。六群听诸比丘斗已，而向彼说，令僧诤事不能除灭。比丘举过，佛因诃制。
若比丘，余比丘共斗诤已，听此语，向彼说者，波逸提。
戒本三句：一、人；二、先共诤已；三、听此语下，结罪。
戒本。第三句，注示往听之相。反上句者，从非道至道，从下至高。三、结罪下注文，不闻即阙缘，欲去共期并方便，若二人等，谓不警他，违教故犯。
僧祇：若闻他怨嫌，欲相杀害，或闻贼来欲偷僧物，知事白僧：各自警备，我闻恶声。
次科。僧祇命难住听不犯。警备，谓先警觉，预作备拟。
七十八、打大比丘戒。
打比丘戒七十八。
出家修慈，堪耐辱恼。今反怀恚，加打前人，自坏恼他，为损不小，故制。
七十八，制意中。初叙行本。今下，次明违反。怀瞋薄德是自坏，遭打负痛即恼他。
论犯四缘：一、大比丘；二、生嗔心；三、作意打；四、著便犯。余如随戒相中广引。
犯缘。第一，简下众吉。余下，指广。
佛在舍卫。六群一人瞋恚打十七群一人，被打大唤。比房闻之，具说。以过白佛，因诃制戒。
若比丘，瞋恚故不喜，打比丘者，波逸提。
戒文，三句：一、人；二、瞋；三、打，结罪。辨相中，挃字，陟栗反，撞也。不犯诸相，并非瞋恼故也。
七十九、搏他比丘戒。
搏比丘戒七十九。
七十九。戒名云搏，即俗所谓斫手也。下引僧祇，示相甚显。
前是限分中制，打著方犯；此是深防中制，手拟便犯。
释中，初科。言深防者，为防前打，使无犯故。
须定犯相。本为打非搏，搏但打家方便，吉罗。本为搏非打，动心即搏方便。
次科。为打则搏为方便，打是根本。为搏则举心为方便，搏是根本。
僧祇云：以侧掌为刀相，用拟于人，故号为搏。伽云：若举手刀向众多比丘，一一皆提。
三中。僧祇，名相可见。伽论手刀，即以手为刀。一一提者，随境结也。
佛在舍卫。六群以手搏十七群，其被搏者高声大唤。比丘举过白佛，因诃制戒。
若比丘，瞋恚不喜，以手搏比丘者，波逸提。
列缘分句，并同前戒。辨相，注云两手者，谓随举一手也。不犯中，举手遮、招，或遮或招皆开。
八十、残谤戒。若比丘，瞋恚故，以无根僧伽婆尸沙谤者，波逸提。
无根残谤戒八十。
制犯与前谤戒无异，唯轻为别。
八十。大同残中，唯所谤所犯为别，故但略指而已。今引释之。制意者，多论云：一、为护自行，令法久住；二、为止诽谤，令梵行者安乐修道，不妨正业，故制。犯缘亦八：一、是比丘；二、作大比丘想；三、有瞋心；四、无根；五、乃至对一比丘前；六、以残罪加谤；七、言了；八、闻知。戒本五句：一、犯人；二、瞋恚；三、无根，注文指前残中；四、谤相；五、结罪。辨相，比前可解。
八十一、入王宫门戒。
突入王宫戒八十一。
王者自在，情多奢纵，染乐不期，义须观捡。今此比丘辄便突入，既相逼斥，彼此怀愧，深非所宜。又王宫艳逸，动乱凡心，容生染著，自坏乱道，过深故制。
八十一。突入，谓不告而入。制意有二。初约妨他释。义须观捡，谓比丘欲入，先须审察。逼斥，斥即训逐，如缘起也。又下，次约损己释。艳即华艳，逸即奢逸。凡愚所贵，故多生著。
论犯四缘：一、刹利王；二、与夫人同一处；三、王未藏宝；四、入门限，犯。亦希犯耳。
犯缘。第二，夫人同处，单王不犯。亦希犯者，西土奉法，故容比丘出入宫庭，此方严卫，不容辄入。
佛在舍卫。末利夫人供佛奉信，劝王信乐，听诸比丘入宫无障。迦留陀夷到时入宫，夫人拂床，失衣形露。比丘举过白佛，因诃制戒。
戒缘。末利，此翻为柰。
若比丘，刹利水浇头王种，王未出、未藏宝，而入，若过宫门阈者，波逸提。
戒本六句：一、人；二、刹利；三、王未出；四、宝未藏，律中列宝而不显相，如多论云进御采女，令著宝衣，内身外现，今此比丘突至此处；五、入宫门，深防而制，初入已结，何况见宝；六、结罪。
戒本。第二句，刹利王种，四姓之一。水浇头者，译语颇质，即灌顶王，如注所引。注中婆罗门等，虽非王姓，灌顶不殊，入亦同犯。三、王未出，谓未出寝宫。女未还本处，犹在王宫故。准本缘起，乃约寝宫，今但是王内庭，入门即结。四中，初点文暗，注中但列众宝，不明未藏之意。如下，引示，谓采女侍寝，皆著轻疏宝衣，犹未收藏，以彰逼恼成犯过意。辨相中，除四轮王，余诸小国之主，名粟散王，言其众多不计数也。
八十二、捉宝戒。
捉宝戒八十二。
宝物利重，人多贪附，沙门高世，事绝贪贮。三十戒中，直畜已结，况复身触，诚非道仪，故但执捉，便结堕罪。今此比丘不思圣制，辄捉遗宝，反被诬谤，清浊莫分，故约此缘而制斯戒。
八十二，制意中。初叙财宝过，直畜尚结，况更手捉。今下，次明执捉过。捉遗被诬者，据本缘起。
古师相传，以缘起为所犯。今约戒本，诸部明解，但捉即犯，何论拾遗。故初列戒本，捉宝则犯。但除两缘，下开收拾塔具，都无别开之相。如何乃云捉宝犯吉，遗者提乎？广如钞中随相所列，明白如镜，不蒙昧也。
斥非中。初引非。彼据缘起，捉但犯吉，拾遗方提。今下，正斥。初判犯。故下，引示。初示戒本。除两缘，即伽蓝、宿处。下开塔具，即不犯中。除此三缘，余无别文开捉，那云捉但吉耶？广下，指事钞。彼据诸部，文相明显，故云明白等。彼引多论若捉金薄、金像，若捉他宝，自说净宝，皆堕，又引僧祇知佛僧事人，有宝不得自取，乃至金银塔像，使净人捉等，并非拾遗犯也。
论犯四缘：一、是宝物；二、非塔寺庄具；三、非余缘；四、捉便犯。
犯缘。第二，准本宗开通庄具不犯，僧祇、多论亦不许捉，钞约净人有无以通两文。三、非缘者，即伽蓝、宿处。
佛在舍卫。外道在道行，因止息，忘千两金而去。比丘见之，为持去，以金还之。便言金少，王断罚谪，夺金入官。比丘举过白佛，便诃制此戒。
若比丘，宝及宝庄饰，自捉，若教人捉，除僧伽蓝中及寄宿处，波逸提。若在僧伽蓝中及寄宿处，捉宝及宝庄饰，自捉，教人捉，当作是意：若有主识者，当取。作如是因缘，非余。
戒本六句：一、人；二、宝者；三、自捉教人；四、开不犯；五、结罪；六、逐开重解。
戒本。第四，两缘如注，恐失他物，开为收举，非谓蓝中开余捉宝。六、重解中，注中显示拾还之相。
问：佛制宝物自捉不应，如何使人亦有犯者？
今解：不审非法，自他同犯。故多论中使人亦犯。必有所开，自执无罪，如戒所列。
释第三中。初问，以戒文中自捉、使人皆犯，故问释之。今下，释通。此谓比丘使同类捉，是不审非法也。故下，指文证。多论云：若使比丘捉宝，亦堕。必下，示缘开。如戒列者，即二处拾遗并收供具也。
所以开者。若不自执，脱余将去，后来觅者，比丘同处，犹不免谤。是故听取，待主当还，为息讥过，岂不有益？
次科。初句征文，何以二处开捉不犯。若下，示意。据文但示为拾息讥，约事亦能解诬远害，其益可知矣。
作是因缘，非余者，非余犯缘也。谓无心还主，自收藏之。将犯望不犯，犯是不犯余。
三中。初牒释，谓如上拾还，顺教不犯，非是犯也。谓下，反释，可解。
余相可解。
指略中，即注不犯文，并如上解。
八十三、非时入聚落戒。
非时入聚戒八十三。
凡出家修道，理绝游散，时为济命，事须往返。既是非时，无缘辄入，废道招讥，损败不少，故制。
八十三，制意。初叙合宜。游散荡逸，故宜绝之。时中须入，乞食济命。既下，出过状。
论犯五缘：一、是非时；二、无启白唤缘；三、不嘱授；四、向俗舍；五、入门便犯。
犯缘。第二，启白唤召，入皆不犯。不嘱下三，即是违法。
明了论疏云：我为如是缘，须至某处，白大德知。答云听者，是名白法。有二义故：一、为不障僧事，恐作羯磨余缘，须其共作，不知所至，则恼众僧；二、令不自在入白衣家。若五三人相逐入村，村侧复白。十夏白九夏，若小白大犯吉，欲示不自在故。大尚嘱小，岂小自在？本界之中，大小互白。
了论。初示白法。有下，示须白意。一、障僧事。常途作法，但不同界，或有法事，须彼同作，容有稽留，白知所在，可令往唤故。二、令不自在者，检自行故。下出白相，初明村中制大白小。言复白者，本寺白已，至村重白。若小白大，违制故吉。从上白下，极下无对，应开白上。本下，次明在界则听互白。彼部如此。今宗但令须白，不分村中、本界之异，亦无至村复白之制。今若行事，但依本宗。
佛在舍卫。跋难陀非时入村，与居士摴蒱得胜。居士悭嫉，故讥嫌之。比丘举过白佛，诃制此戒。
若比丘，非时入聚落，不嘱比丘者，波逸提。
戒本五句：一、人；二、非时；三、入聚；四、不嘱比丘；五、结罪，下具释。要白界内，若无比丘，净人亦得，知其去处，有可寻求。余如钞说。
戒本。第三，注指村聚，即盗戒中。五、结罪，下具释者，即指注中辨相文也。要下，简所白。此谓寺内，或在村中，有缘白入，亦不须简。
若依明了论中，所以开白，谓于死人处观过失故，为护法故，为受依止故，为讲说听法故，为有食请故。并有利故，听往其处。须避天庙、店肆、淫女、外道、出家女处，观察远离。
次科了论。初明开往。次列五缘。初缘死人过失，即无常不净。二、护法者，三宝因缘。三、四本是僧寺，或恐彼宗据入城邑，即须告白，此宗但据俗舍成犯。五、为赴请，若在时中，即属前戒，或有远请，隔日先往，则属此戒。须下，明避非处。出家女处，即尼寺。
八十四、过量床戒。
过量床足戒八十四。
凡高床长慢，非是道仪。事须依法，不容过限。越则长贪，违反圣教，故制。
八十四，制意中，初叙非宜。事下，明顺教。越下，显过相。
论犯五缘：一、是床；二、为己作；三、过量；四、自作使人；五、作成即犯，随坐一一提。
犯缘。第二，钞加僧床，乃据僧祇，如下所引。然此并据创制为言，今坐已成，准应犯吉。五、作成即犯，此制造也。随坐犯提，据造者耳。
多论：俗人八戒高床，亦同。八指，一指二寸。则周尺为本，当今一尺三寸许。僧祇，僧床亦犯。广相如钞中。
定量中。俗人八戒，亦同僧制。周尺一尺六寸，当今一尺三寸，即唐尺也。以一尺二寸为唐一尺，以三寸六分为三寸，更余四分，故云许也。下指僧祇，虽是僧床，亦兼己分，造者犯提，余人应吉。
佛在舍卫。迦留陀夷预知佛从此道来，即于道中敷高好床，白言：看我床座！佛言：当知痴人内怀弊恶。集僧诃责，因制此戒。
戒缘。初迦留请佛看，发起之由。次佛呵制，绝于后犯。
若比丘，作绳床、木床，足高如来八指，除入梐孔上；截竟，若过者，波逸提。
戒本三句：一、比丘；二、教诸比丘作尺量法；三、若过下，结罪。
戒本。第二句，注五种如上，即前露敷戒中。除入梐孔上，谓入孔栒头，不在数也。截竟者，究竟成也。
所以不得约人用尺者，诸国法各不同，俗情又异。但准佛为定，以此常量，则之永无乖异。余如房戒中。
释佛指中。诸国不同，谓尺寸有长短也。俗情异者，各执一端，容生诤也。但准佛者，佛唯有一，身量常定，可准的故。所以前后诸戒磔指并取佛也。
八十五、兜罗贮褥戒。
贮绵褥戒八十五。
以此褥具，多生小细诸虫，容损物命，违兹坏行，其过难量，故制。
八十五，制意中。因物生过，故须制断。多论四意：一、贵人所畜；二、人所嫌；三、生虫；四、若卧软暖，后不堪粗硬故。今附缘起，且举一意耳。
五缘：一、兜罗；二、贮褥；三、为己；四、自作使人；五、成便犯。
列缘。第一，兜罗，梵语，此翻霜绵。多论云：兜罗者，草木花绵之总称。如注所列是也。
佛在舍卫。六群作兜罗贮褥，居士讥以杀生，无有慈心。比丘举过，佛诃制戒。
若比丘，兜罗贮绳床、木床大小褥，成者，波逸提。
僧祇：乃至挽却抖擞令尽。不尽者，以手沾水摩治令尽，然后悔过。乃至随坐，一一提。若道行，风吹著衣，合坐者越，应拂去之。
戒本三句。二中，注云蒲台，即蒲花，状如台故。文举床者，谓用作此等床上褥也。蓐字合从衣。明犯忏中，初教忏法，先除后悔。乃下，示犯。初明本犯，谓作成已犯，后坐复犯，故云乃至。若下，明深防。合谓和衣坐也。
八十六、作骨牙角针筒戒。
牙角针筒戒八十六。
事虽是小，用功极多，无益之费，岂复过此。加以损他家业，招世讥过，故制。
八十六，制意中。初叙无益。加下，次彰有损，如缘起说。
论犯五缘：一、是骨牙；二、作针筒；三、为己；四、作及自他；五、成便犯。
犯缘。第四，作及自他，即自作使他也。
佛在罗阅祇。有信工师为比丘作骨、牙、角针筒，因废业，无衣食，世人讥言：望其得福，而反得殃。比丘举过白佛，因诃制戒。
若比丘，作骨、牙、角针筒，刳刮成者，波逸提。
尼多住寺，不喜游行，作希故轻。
戒本三句：一、犯人；二、作下，犯境；三、成下，结业。牒释中，注文尼但犯吉，故示轻意。住犹在也。注不犯中，初开体别。若作下，次开作余物，次列十八物，名相如钞记委解。
八十七、过量尼师坛戒。
过量坐具戒八十七。
自下四戒，不听过量者，并是信施，受用应法，则增本福，功德无限，比丘之法，趣得支身。今过量而作，长贪损施，无用之费，丧道增业，过患之甚，故制。
八十七，制意中。四戒并由过量，故总示之。初叙合宜，有二：一、受施须如法；二、为道合随缘。今下，显过患，违上两意。准钞具五缘：一、作坐具；二、过量；三、为己；四、自作使人；五、作成便犯。下四并同，但改初缘为异。
佛在舍卫。诸佛常法，若不受请，遍行房舍，见僧卧具敷在露地，不净污之，告诸比丘：外道仙人离欲者尚无此事。听为障衣、障卧具故，作尼师坛。六群大作，比丘举过，佛因制戒。
缘起之中，初为染漏听作障之，后为大作，故因制限。
释缘起中。注文，初叙行房见过。告下，出佛诃词。听下，立制。六群下，起过，文释后二。为染漏者，即障衣障卧具也。
若比丘，作尼师坛，当应量作；是中量者，长佛二搩手，广一搩手半，更增广、长各半搩手；若过，裁竟，波逸提。
戒本四句。
初、人。
二、作尼师下，教诸比丘作之限约。
戒本，第二。长二磔即四尺，广一磔半即三尺。
三、更增者，开缘也。还从本制，限外别增。若通取量，即跋阇子非法之教，广流于世。
三中，初科。注引缘起对佛说者，即白佛也。更增各半磔者，长、广各一尺，则长五广四。自昔并于一边一头增之，感通传中天神所示，始增四面耳。文中，初牒释。开缘、本制，极分明也。谓先依本制，长四广三，截落缝缘竟，后于四向各裨五寸，故云还从本制，限外别增也。若下，显非。或有不截，直取长五广四之量，即跋阇法，七百结集中已断也。今时皆尔，纵截其面，统其底者，亦同非法。
然即世为言，衣服坐具，皆乐广大，食饮受用，并乐华厚。至于切约形心，勘检财食，事同河汉。岂能伏心行用，挫折人我？求他道过，用自征治，如此知人，世中之宝。故使坐具俱非教法。
次诫约中，又四。初叙恣情。至下，次明昧教。岂下，三、明愚蔽。初明愚不知过。求下，叹智人难得。求他道过，谓师友之教。用自征治，谓责己悔露。知字去呼。故下，四、明非法。今时任意广作，何论尺量，又不截增。见依法作，反生轻笑。祖师所谓一生无如法坐处。临此慈训，宜速改迷。
广如钞中。
下指钞者。即二衣中。彼令先依本制，截已安缘，以身坐试，或不容身，始依增法。如彼广之。
八十八、过量覆疮衣戒。若比丘，作覆疮衣，当应量作；是中量者，长佛四搩手，广二搩手；裁竟，过者，波逸提。
过量覆疮衣戒八十八。
八十八。文中不释。制意、犯缘，并同上。缘起中，初叙开缘。涅槃僧，即内裙也。至白衣家言者，或往赴请，先白彼知。六群下，起过兴制。戒本四句，同上分之。长八尺，广四尺。辨相并同。
八十九、过量雨衣戒。
雨浴衣过量戒八十九。
佛在舍卫。毗舍佉母送雨浴衣，佛言：不得分，随上座与。不足者，僧次续付。六群大作，比丘举过，佛因制戒。
若比丘，作雨浴衣，当应量作；是中量者，长佛六搩手，广二搩手半；过者，裁竟，波逸提。
相状限约，可以自寻。
八十九，略指中。制缘亦同上。缘起，毗舍佉母发愿常供僧尼雨衣。六群大作者，谓以衣财令彼自作，不依量故。戒本亦四句，并同上分，长一丈二尺，广五尺。
此中三戒，尼轻僧重；雨衣一戒，僧尼同制者？
答：女人身染外露，喜大雨衣，故犯同僧。余三常资著用，尼好小衣，过量事少，是以轻僧。
次僧尼中。总辨四戒，雨衣同堕，余三并吉，须通教意，故总征之。答中，初明雨衣重，次释余三轻。
九十、过量三衣戒。
等佛衣量戒九十。
多论：佛身丈六，常人半之，故衣量皆半。难陀短佛无几，故衣减之，长中一尺，短中四寸。僧祇：难陀，爱道所生，有三十相。衣色与佛异。诸比丘衣色与佛同。六群见已，谓量亦同，遂便等作。
九十，制缘中。初多论。佛与常人身与衣量，并见后释。难陀短佛四指，即是八寸，故云无几，言不多也。衣长一丈七尺，广一丈一尺六寸，一、身不胜，二、不僭圣。僧祇，难陀少佛二相，无见顶、千辐轮，唯佛有之。衣色与佛异者，佛制难陀著黑色衣，余诸比丘无滥佛义，故与佛同。六群不知量别，便等量作，以为发起。
佛在释翅瘦。难陀短佛四指，比丘遥见，谓佛奉迎，至乃知非，各怀惭愧。佛制难陀著黑衣。六群与佛等量或过量作，比丘举过，佛因制戒。
缘起中。初难陀相滥，次六群起过。
若比丘，与如来等量作衣，或过量作者，波逸提。是中如来衣量者，长佛九搩手，广六搩手，是谓如来衣量。
戒本四句：一、明人；二、明与佛衣等；三、结罪；四、更出佛衣定量。
戒本。第二句，等量已犯，何况过量。
问：余之三戒，依佛磔手，定出量限。三衣一戒，但随己身，不定出量者？
答：余非沙门道服外仪，随其大小，皆得受用，故有定量。此三法衣，道服标式，若定出量，人有长短，不称威仪，外不生善，内无轨物，故随身分，不定出量。由不定故，得有与佛等、过作衣。
问答中，初问。三戒并就比丘制量，此戒但制与佛等过，则比丘衣不出定量。答中，初示余三定量。此下，次明法衣不定。外不生善，谓俗容生慢；内无轨物，谓令道无取则。由下，示后戒元因。若有定制，不容等佛。
若尔，钞·二衣中引诸律文示三衣量，那云不定耶？
答：彼但出法以为标准，不同尼师坛等永不得过。
私释：佛衣等戒，即是比丘三衣定制，已内皆通，等过不得，岂非定制？所以标云过量三衣戒也。
问：戒本之中，或长十磔、九磔手者，何文定也？
答：九磔为衣，长周尺丈八，阔丈二，则今人九尺、六尺。故衣受用，疑谓偏狭，十磔为度，则二丈分半，当今八尺也。准五肘量，则七尺五寸。故为叙之，任情消息。
次问。或有戒本作十磔，故问决之。答中，初示九磔。佛身倍人，故半折之。故下，次明十磔。疑偏狭者，人情妄谓，故辄加之。周尺二丈，若半折者，常人一丈。当今八尺，即唐尺也。准有八尺四寸，且据全数。准五肘者，更引九尺，以校唐尺。一肘尺八，五肘九尺，将周八尺四寸，为唐七尺，余六寸作五寸。故下，结示。恐有执诤，故无定夺。
问：衣制过量，钵不制者？
答：衣是法衣，不得定量，事须相称，故制不过。钵唯用食，无大小可对，故限定量。
三问。衣钵事同，何得偏制。答中，初明衣须制，由许随身，故制过等。次明钵不须制，三品永定，不容有过。
若尔，佛衣何定量？
答：弟子无限，不可定准。世唯一佛，故衣是定。
又解：衣过得截，喜过故制。钵过无截，希故不制。
转难中，初难。答中两解。初约师徒一多释。又下，次约截除希数释。
若尔，何不与佛等量为钵？
答：衣体同故，得有过、等。钵体别故，不得同佛。智度论云：诸佛法畜天钵、人衣，为二道福田也。以天石细，堪受持。比丘不得者。人中石粗，不堪熏治，福德浅薄，不感天钵，体重力劣，不可随身，必有劳苦，悲愍比丘，故不听畜。不同于佛那罗延力，阿难力大，转四十里石，为佛侍者，不以为重。
次难。答中，初以义分。衣体既同，量容有滥，钵体既别，义无滥故。私释：衣不制体故制量，钵不制量故制体，比丘不得畜石钵，当知衣钵二并无滥。智下，引示体别。以佛畜石钵故。初明佛畜意。彼云四天王四山头自然生石故，石细不受腻。本起经云：四王各取上佛，佛总受累左手中，右手按之，四际分明。次明比丘不得意，有三：一、石粗；二、无感；三、体重。不同下，释疑。既云体重，佛何以持？假令佛有力者，阿难为佛侍者，亦能持之？故此释通，方显比丘不得畜意。那罗延，此云金刚，亦云钩锁力士。
诸大德！我已说九十波逸提法。
今问诸大德：是中清净否？
诸大德！是中清净，默然故。是事如是持。
诸大德！是四波罗提提舍尼法，半月半月说，戒经中来。
正宗第六，提舍尼篇。
先略序之，且作七意：一、解来意；二、置四所由；三、先后次第；四、持犯方轨；五、佛僧制异；六、约行分别；七、僧尼有异。
初来意者。上虽威仪行成，若更不修远避嫌疑，离诸讥过，则心怀染著，不外生善故。
第六提舍尼，七门，初门，制意中。初句蹑前篇。若下，生后篇。
次须明释其名号。如昔相承向彼悔也，如上说之。今云可诃法也。亦是对治以得名耳。多、母二论云：此戒体无罪名，但一人边一说悔过。若自心念，皆能灭也。
释名中。初指昔解，如上，即前总义，彼云从对治境立名是也。次出今译。亦是对治者，同上从悔为名。但昔云向彼，乃就所对，今云可呵，即据过体，虽同而别，仍合戒文，所以重出。多、母二论，从悔为名，斯为良证。彼开心念，不同今宗，定须对说。
第二，置四所由。凡讥过以来，不出内外眷属。
第二门，总示中。内即道众，外即俗众。
先就内中，不过私、众两所。初戒在屏者，比丘与尼，法服是同，男女位别，理须离染，躬在聚落，自手取食，容生染讥，对离此过，故在初制。又在众中，偏心指授，迹涉曲私，默受不诃，于众不显，对离此过，故制第二。
别释，初科为二：初标分；初下，列释初二两戒。
托外起非，不过聚落、兰若。聚落起者，学家过受，令他竭尽，招致讥过，故制第三。兰若起者，比丘懈惰，在于迥险，安坐受食，使贼娆触送食妇人，招致讥过，对离此失，故制第四。
次科，亦二：初标分；聚落起下，列释三、四二戒。
此则因于内外，有斯四别。
通结中。约众有二，就处分四，并如上也。
三、明次第者。据制以兴，何有次第？结集之时，方应列耳。
第三，初科。据制兴者，谓佛制时前后不定。
内众情亲，师义喜犯，故在前明，俗是外众，犯希在后。就内众中，私数众希，故有先后。聚落喜犯，兰若希造。
次文，又二：初明两众前后；就下，二、辨四处次第。
次比之义，数应尽此。
比字入呼，亦次也。
四、明持犯。二、四两戒，具二持犯。
言二持者。见尼指授，止而不食，身止持也；见过诃责，后食无罪，身作持也。此之名体各别，所以如上。又解：见尼指授，依法而诃，不越教约，语止持也；诃而不止，后食无过，身口作持。
第四门，初双持犯，二持中又二。初身二持。食属身业，呵属口业，故两分之。止、作是名别，食、不食即体别。言如上者，前诸篇中一一破古，故通指之。又下，次口二持，易解。
言二犯者。见尼指授，默然不诃，得便食之，罪由止生，故曰止犯；由身进食，名为作犯。
二犯中。准应身口各有二犯，翻上说之。
兰若亦然。语令莫送，是作持；不越佛约，名止持。不语令知，名止犯；食来咽之，名作犯。
第四戒中。二持、两犯，翻对可见。
自余二戒，止持、作犯，可以知之。
单持犯中。初、三两戒，但直离过，无别教制，故无双持。唯有心用，非此所论。
五、明佛僧制者。通而为言，皆是佛制。约相为语，学家一戒，罪由僧制，未作法前，随人受用，作法已后，便得其罪。故知违僧制生。余无僧约，故不论也。
第五中。初明佛制，并出圣心，故云通也。约下，次明僧制。初明第三是僧制，违羯磨犯。故知下，示余三非僧制。
六、明约行者。前之三戒，自分离讥；后之一戒，就胜进说。
第六。前三自分者，谓令自行清净。后一就胜进者，励彼上行故。若就通论，四戒皆为离讥，无非胜进。
七、明僧尼不同。至文为解。
七、明僧尼。尼有八提舍，与僧不同，即无病索八种美食，即为八戒，即乳、酪、鱼、肉、酥、油、蜜、石蜜也。今此四戒，尼并犯吉。指下文者：初二并云大僧与尼食义稀故；第三下文不出，应是外化，微薄故轻；四云尼无兰若，假有是轻。
一、村中取非亲尼食戒。
在俗从非亲尼取食戒。
大僧上尊，尼是下众，仰重情深，常思奉养。竟不筹量，得便纳受，致彼饥困，废修道业。又复非亲，容生染习，招致讥丑，损坏不轻，故制。
初戒，制意有二：初损他意；又下，损己意。初中又二：初叙尼多奉敬；竟下，明僧多不量。饥困废业，事见戒缘。
论犯五缘：一、是俗人舍；二、非亲尼；三、无缘；四、自手取；五、食方犯。
犯缘。第三，无缘，谓非病等。
所以开亲者。上同坐等，外相不练，亲疏同结，讥患齐故，此在俗家，人情相委，亲非讥过，故听。又病人苦恼，讥丑不生，济命亦开。置地、遣人，敬相无绝，所以后开。
次科三节。初开亲里。先举同坐，对彰此戒。又下，明病缘。置地、遣人，并见不犯。由尼知比丘不得自受，方便施与，故云敬相无绝。
佛在舍卫。世俭谷贵，饿死无限。莲花色尼著衣持钵，入城乞食，乃至三日并与比丘，遂饿在道，面掩泥卧。俗人讥嫌，比丘举过白佛，诃制此戒。
缘起遭饿，乞与比丘，信重之深，三日失食。僧祇云：尼大福德，日别乞食，供五百僧，失食倒地。小病不开。黄烂人贱，开尼乞食。
缘起中。初牒释。僧祇下，引示。前明尼缘。小下，后简僧病，彼具云疥、黄烂、疮、痍、痈、疽，人所恶贱，是名为病，故开。今云开尼乞食，谓从尼处乞得无犯也。
若比丘，入村中，从非亲里比丘尼，若无病自手取食食者，是比丘应向余比丘悔过言：大德！我犯可诃法，所不应为，今向大德悔过！是名悔过法。
戒本六句：一、人；二、村中；三、非亲尼；四、无病；五、自取食；六、咽犯。
戒本。第三，指上，文见舍堕。第四，无病，谓乃至不堪一坐食即开。五中，二食，即正、不正，此并见单提，故例指如上。六、咽犯，即从是比丘下，至末文也。
僧祇悔法，乃至问言：汝见罪不？答言：见！慎莫更作！答云：顶戴持！
次示悔中。僧祇乃至者，彼云：应向余比丘悔过：长老！我堕可呵法，此法悔过！此与今文大同，故但引问答耳。
尼所以轻者，大僧受食与尼义希，致受不数，故尼轻也。
尼犯，可解。
二、食尼指授食戒。
食尼指授戒。
凡众贵清美，不容秽迹。今比丘尼以偏私曲情，公于众中越次指授，以成私染，污损处深。众既睹过，默受不诃，即表合众同情容恶，故制举众并不听食。食是俗许，本非道有，因诃不食容退俗信，故制对众以法诃止。闻诃不止，非众容恶，是故听食，成施主福。诃制令止，免于道讥也。
第二，制意中。初通叙众法。今下，别叙今戒，又三：初尼指授；众下，次明僧默受；食是下，三、明制呵听食。
论犯四缘：一、是白衣舍；二、偏心指授；三、大众默受不诃；四、食犯。既在众中，亲与病人皆须诃止，无别有开。
犯缘中。初列示。既下，明亲、病不开。
佛在舍卫。众多比丘与六群，白衣家食。时六群尼索羹饭，越次与六群比丘，言：与此羹，与此饭。比丘举过白佛，因诃制戒。
若比丘，至白衣家内食，是中有比丘尼指示与某甲羹，与某甲饭，是比丘应语彼比丘尼如是言：大姊且止，须诸比丘食竟。若无一比丘语彼比丘尼言大姊且止，须诸比丘食竟者，是比丘应向余比丘悔过言：大德！我犯可诃法，所不应为，我今向大德悔过！是名悔过法。
戒本四句：一、人；二、白衣舍尼越授；三、比丘语言下，作法诃；四、若无一比丘下，默受不诃，合众同罪。
戒本，分文。第二，尼越授者，偏情指授，不依次第也。
五分云：第一上座应语。若不用语者，乃至新受戒者亦得。僧祇：三诃不止，食亦不犯。施主不知供养僧法，请尼指授。尔时教安置尊像，教行食次第，如是教已，应坐。
次释中，初科。五分，上座应语，即呵止也。不用语者，或尼不受上座诃，则次座须语，乃至新戒。但令尼所禀伏者，一人诃已，众即得食，非谓合众齐诃。僧祇，初示呵分齐。施主下，次明别缘。此谓教俗安设，非偏指授。注不犯中，文亦同此。
尼所以轻者，大僧偏授义希，尼不敢受，下诃上难，希微故轻。
尼犯中。初大无授下，二、下难诃上，两并希故。
三、受学家食戒。
学家受食戒。
第三，学家，即初果见谛，是有学之家。
凡受施之法，宜自限量，不容过分。今此学家见谛弟子，常思供奉，乃至身肉。比丘往取，不思损费，令彼贫匮，因福致困，生外不信。又见受者，贪取过度，心无慈愍，事是无理，故制可诃。
制意中。初叙受施。今下，显过须制。初损他生谤。又下，贪取违慈。
五缘：一、见谛学家；二、僧作法制；三、无因缘；四、自取，除置地使人；五、食方犯。
犯缘。第一，须见谛家，此局圣境，末世全无，但可知教，必无有犯。二、须僧法，白二羯磨，制不得往。
佛在罗阅城。居士夫妇俱得见谛，无所爱惜，乃至身肉。供养既多，衣食乏尽。居士讥嫌，比丘举过。佛令白二制断比丘，后富更解，便制此戒。
戒缘中。初因施招讥。佛下，立法制断。违制更受，则犯此戒。
若先作学家羯磨，若比丘于如是学家，先不请，无病，自手受食食者，是比丘应向余比丘悔过言：大德！我犯可诃法，所不应为，我今向大德悔过！是名悔过法。
戒本四句：一、先明学家作羯磨；二、若比丘，能犯人；三、于如是下，明其犯相；四、是比丘下，违教故结。事亦希耳，不能广引。
戒本。初分句。事下，显略。
四、恐怖兰若受食戒。
兰若安坐受食戒。
凡在兰若，须自策励，乞食入聚，方行离著。乃复安坐受食，非进道仪。又在迥险，多有贼难，送食往返，致有陵辱，世讥起过，岂能过此，故制。
第四，制意中。初示所应为。乃下，叙过状。初损己过。又下，损他过。
五缘成：一、是兰若险处；二、先不语知；三、无病难缘；四、自手取；五、食便结。
列缘。第二，语知不犯。
佛在释翅瘦尼拘律园。城中女人持食供养，贼于道路触娆。比丘以事白佛，佛言应语令知，便即制戒。
若比丘，在阿兰若迥远有疑恐怖处，若比丘在如是阿兰若处住，先不语檀越，若僧伽蓝外不受食，在僧伽蓝内，无病，自手受食食者，是比丘应向余比丘悔过言：大德！我犯可诃法，所不应为，我今向大德悔过！是名悔过法。
戒本四句：一、人；二、明兰若；三、先不语下，在险受食；四、应向下，结罪也。
戒本。第二句，注中示量，计有二里。第三句，注无病中，若故持来，以不语故，止听病人。
此戒依文，开相略尽：一、语知；二、有病；三、置地受；四、在坊外；五、教人受。随以一缘，皆非犯相。余可解耳。
随释，开相中。总括前后文注不出五缘，故云略尽，对寻可见。坊外，即伽蓝外。余可解者，即不犯中受教、听法等。
尼无兰若，假有是轻。
尼犯中。尼制不得在兰若处，故云尼无也。
诸大德！我已说四波罗提提舍尼法。
今问诸大德：是中清净否？
诸大德！是中清净，默然故。是事如是持。
诸大德！是众式叉迦罗尼法，半月半月说，戒经中来。
正宗第七，众学篇中。
五门分之：一、列数释名；二、诸部同异；三、自他；四、持犯；五、僧尼。
就初，所以此篇不别显数者。但威仪微细，量等尘沙，何有约数，定其名目？故总目之为众学篇，故诸部中，名数不定。且约人之喜犯，举百列之，集在篇中，为罪纲纪。自余杂位，随相、尼律，威仪法聚，四万二千，或八万种，或周法界。方便根本，动念有境，境必戒护，护有三时，前后方便，无非恶作。翻恶成善，即是二持，持须托境，故云众学。
第七篇，五门，初制意中。初征起。但下，释通。初叙本无数。下举篇名及诸部差别，证成上义。且下，次示列数之意，又二。初正示当篇。自下，二、统收杂位。初句总标。随下，别列，有三。初约教示数。随相，即僧尼戒本。尼律，即尼犍度。威仪法聚，即二十犍度。四万已下，次即从境明数。明了论中，总括诸部重轻：总四百二十戒，一一戒有十利，为四千二百。一一利有十种正行，谓信等五根，无贪等三善，及身口二护，则成四万二千，谓之四万二千福河。言其功德深广常流，故喻如河。八万四千，智度论云比丘二百五十，略说八万四千，广说则无量无边，故出家人有无量无边功德，此即周法界也。方便已下，三、就业显数。念从境生，故云动念有境。戒随境制，故云境必戒护。随一一戒，复制三时，前心后心，通皆制罪。且夫境无有尽，念不暂停，是则戒制，岂容思议？所以持则生无边功德，直至菩提；毁则丧一切善根，永沉恶趣。且境无别境，全体自心，心无别心，全体本性。如何自屈，反受轮转耶？上来三种，约教则遍收律部，数已难量；从境则统摄尘沙，复非可数；就业则通指心念，转复无穷。然列三门，欲彰戒量，及成持犯，无非对境，故云托境名众学也。
言式叉迦罗尼者，见云：式沙是学。迦罗尼者，云应当作。语倒，故言应学也。多论：问：何故此篇独名应当学？答：余戒易持而罪重，犯忏是难。此戒难持而易犯，常须念学，故不列罪名，但言应当学。
释名中，初科。善见但译其名。多论出其立意。初征，次答。对上诸篇，以彰独异。
疏者言，若就所防彰名，应云众突吉罗篇。今隐其所防，就能治行以立目，故云学也。论其所学，实通上四，非局此篇。但人情薄淡，重罪多持，轻便不敬。若论成行，非勤摄护，终不可成。所以大圣观物机缘，特加劝勉，故与学名。又能持此戒，满足无缺，即名学行成就，行彰学功义显，故偏于此受于学称也。
次科。初对所防以明隐显。突吉罗，翻为恶作，即所防过也。学是解行对治，即能治行也。论下，次对诸篇以彰通局。初示通。但下，显局。上三句明常情慢易，次三句示细过难持。所以下，显对机立教，有二意。初为勉其慢易；又下，次为彰其学功。
二、诸部同异。僧祇六十六戒，有十八戒四分无；十诵中一百七戒，四十七戒四分无；五分一百戒，四十四戒四分无；解脱九十六戒，五十三戒四分无。通无录出，一家学也。
二、诸部中。初列示同异。彼此有者为同，无者为异。通下，嘱后录出。谓本宗无者，通令录示，虽是外宗，同归修奉，故云一家学也。今恐烦文，例亦不录，寻彼戒本，自可知之。
三、自作教人。此犯自作成，无教人义。纵有，不为己，前人作重，能教者轻。
三中。以威仪乖越，必由自犯，岂有教他代己为耶？纵下，许有教他义。如教人不齐整著衣之类，彼犯根本、非仪二吉，教者止得非仪一罪。
四、持犯者。若就心学，悉具二持二犯。起心修行名作持，不违制约名止持，违教成非名作犯，不从佛教名止犯。若对法就事说二持，唯杖囊戒具二持，余皆止持作犯。
四中。初明心用双持。若对下，次明教行双持。唯杖络囊一戒，具二持犯。杂犍度云：时有比丘羸老，不能无络囊盛钵，无杖而行。白佛，佛言：听与彼比丘杖、络囊白二羯磨。故知得法始得持之，但制不得置肩行耳。依法而持是止持，从僧乞法即作持，不乞辄持是止犯，置肩乖越是作犯。此外并单持犯，故云余皆等。
五、僧尼者。趋行生草，尼重僧轻，余并同犯。
五中。僧尼同制百戒，唯除二戒重轻有异。趋行即摇身入白衣舍，生草上大小便，尼并犯提。
就此篇中，威仪杂乱，一往难观，以义分之，略为四节。
初从始，至不得立便利来，有五十一戒，明敬僧威仪行。所以前明者。然威仪服式，行坐进止，饮食便利，皆是僧之威容。若齐整端严，动静有法，则彰内有道行，外生信敬，光显佛法，利益含识。若僧众有违，则自坏心行，外长他恶，于此僧宝情生淡薄，污辱不轻。或延三宝，通不敬重。故前明僧，成住持故。
次随文释，总分中。初敬僧者，谓此诸戒，并僧威仪，遵承奉行，即是敬僧。分文为二。初判文。所以下，出意。初总示诸戒。若下，别显顺违。初叙顺益。若僧下，次明违损。或延三宝，谓因坏僧仪，延及佛法故。
二、从不得与反抄者说法至骑乘人来，有八戒，明敬法威仪行。所以次明者。然法是济生死之良药，开识性之眼目。必能敬而顺行，则超越众累，清升彼岸。若慢而轻毁，则永沉生死，长沦苦海，殃累之深，特宜须护。由僧行法，故次而制。
次敬法中。初判文。所下，显意。初叙法功用。生死良药，喻能脱苦。识性眼目，喻能发智。必下，明敬慢损益。由下，示次第。
三、从不得佛塔中止宿下，至安佛在下房来，有二十六戒，明敬佛威仪行。佛为法王，独拔世表，大悲愍世，开化无涯，利益群识，其恩深厚。事须尊敬，以求度世，故制尊塔庙，弘利人天。有心之徒宜应归向，夙夜展虔，洁净恭仰，表如在之敬。法是法王之所说，故次而制。
三、敬佛中。初判文。佛为下，示意。初叙德显制。于法自在，故号法王。独拔世表，谓上求究竟。大悲愍世，谓下化无穷。有下，劝依。有心，谓留意向道者。如在者，论语云：祭如在，祭神如神在。今借彼文，明须勤至。法是下，示列次。
四、从人坐己立下，十五戒，出能敬之人，于四仪中，杂明敬尚三宝行。虽三宝通列，而法多余少者。明末代凡僧，内明道法，轻侮敬重，随缘辄说，既不利人，亦自亏戒。所以多置网目，庶使准绳无得漏越，致失大利。
四、杂敬中。初判文。前三纯一，下通三宝，故云杂也。虽下，示多少。初征。敬法有十二戒，故云法多余少。明下，释所以。内明道法，有所解也。轻侮敬重随缘说者，谓无所简也。所下，结示。能依佛制，自他两益，故不失大利。
所以僧前佛后者。有多三宝，位列不同，如初已解。一体三者，法须为先，佛师法也。别相为言，佛初成道，次转法轮，当机悟入，僧为第三。今住持，僧为初也。由僧行化，说法惠利，群生获益。法有大功，非是下凡，乃有大圣之所说也，故佛在后，依法奉敬，方有住持。
次推释中。初推征。有下，正释。初指前。上卷释归敬中，彼明四种三宝，今此但出三位，一体、理体，合为一故。一体下，列示：初一体；二、别相；三、住持。各显次第，前后不同。今此戒文，正据住持，配文可见。
就初敬僧中，文又分四。
初有两戒，明教比丘著衣服饰，齐整应法。内外无失，能动物心。
二、从不得反抄衣下，讫不得戏笑来，二十三戒，明入聚落受请威仪、往行方法。必准修持，则光世生善，为利深远。
三、不用意受食，讫钵水不弃白衣家来，二十三戒，明取纳乖方，多长贪习。故约令断，示少欲知足，有正法相。
四、有三戒，既上有所纳，下必有流，如其乖隔，非为便利。故制依法，不宜妄行。
僧宝中，四节。三中，取纳语通，今此但据受用饮食耳。四中，上有所纳，即啖物已。疏解此篇，在文颇略，据下但释一十五戒，又唯委释初戒，余皆略点。记文循疏，不可异途，或所未明，委在事钞，此彼互照，甚资行说矣。
一、齐整著涅槃僧戒。当齐整著涅槃僧，式叉迦罗尼。
今先释初齐整著内衣戒。
四分戒缘，略不委悉。如十诵中，佛观三世佛，净居天报皆齐整著衣，然后制戒。多论：问曰：何以内衣、三衣戒，独观三世佛，余无者？答：佛制五篇，皆观诸佛。但年岁久远，文字漏落，余篇尽无，此戒犹有。又云：本结五篇，此戒最初。后结集者，诠次在后。以初贯后，余篇便略。又云：此戒于诸篇最轻，恐将来弟子，不生重心，是以如来故观三世、净居天，方后结也。又解：三世诸佛，结戒同异，于五篇聚，不必尽同。至于著内外衣，一切尽同。是故观于佛天，然后制也。
初戒，通释中，初科。初示本宗文略。后三衣戒，云观三世，初戒不叙，故云不委悉。如下，引他部以示。十诵，净居天，通指色界诸天。云天报者，即告佛也，义钞云闻净居空言齐著，故制此戒是也。多论初问，谓佛制戒，据合并观三世，何独此戒耶？答中，有四。初约漏落释。又下，次约先制释。又下，三、约遮慢释。古本净居天下有答字，即前天报也。又下，四、约尽同释。观佛天者，观佛取式，观天令报故。
问：佛观三世，何须天报？
答：三世杳邈，凡情莫知，然彼诸天皆服袈裟，故业疏云梵天行四等，恒服法衣。彼知三世，又复亲行，足堪为证。欲令深信奉行，垂万代之正轨也。
疏者言，此是轻小之戒。缘起、广辨，皆威仪违失之过。唯戒本中偏举能治行者举教劝学，不明所防。彼此互显，令寻条有据也。
次会不同中。缘起、广辨，并见注中。且如初戒，缘六群著衣不齐整，又如广辨，示高下不齐整之相，故云皆示过也。戒本但云齐整，即能治行，而不显过，故云不明所防。彼下，示不同意。
就辨相中，涅槃僧者，梵天语也，此云内衣，如世凡僧所著裙耳。
内衣中，翻名，可解。
然西土之僧，所有内衣，直将横㲲，皆后前遮，手张两角，左右掖掩，仍以长绳四匝缠腰，抽拔使正，安四褶而已。若绳断解，裙即在地。身子覆面，其事验乎？今此唐僧，例加腰襻，四带纽结，实有齐焉。而阔缘垂地，有乖法律。
正释中，初科。先示梵国著法。安四褶者，前后及两边。身子覆面者，舍利弗裙解，恐形露遂什于地，可验西土本无腰带。今下，次明唐土不同。腰襻应教，阔缘乖法。四带未详，今但两带耳。
四分辨相，唯明其非，诸部互说，各有高下。如多论、十诵，听至踝上一磔手，远行二磔手，上至膝。尼三众正使行来，止在踝上一磔手也。故僧传中纳衣半胫，诚有依矣。母论：踝上三指。衣长四肘，广一肘半，是内衣量。五分：从跟上取一磔手，左掩其上，两边两叶，当后两叶。不解，不问，而作著者，吉。若解，不依著，吉。轻戒轻人，作此著者，提。为通引文。十诵疑高，母论处中，又扶本律。
二、分齐中。初示本宗不定。唯明非者，即如注中不齐整相。如下，次引诸部以示。多论、十诵，同故合引。僧分两别，尼唯一制。踝上一搩，若取佛搩，则高二尺，远行二搩，则应四尺，无乃太高乎？若八尺人，下亭止有四尺。准下一搩至半胫，二搩膝上，似用中人搩量，止一尺耳。下指僧传，即慧持法师，形长八尺，风神隽爽，常蹑草履，纳衣半胫。盖遵十诵，故云有依。母论，踝上三指，佛指即六寸。四肘，计七尺二寸；肘半，计二尺七寸。五分，初示著法。一搩同上十诵，取脚跟上，犹低少许。左掩上者，顺左衽故。两边两叶，即上四褶。当，犹前也。不下，次明违犯。不解不问，虽依教著，迷教故犯。解不依者，虽学不行，正犯此戒。轻戒轻人作此著者，谓见依法著，反生轻弄，同毁毗尼，故犯提罪。为下，总前取舍。十诵疑高，多论、五分亦尔，此即舍也。母论处中，即今取也。扶本律者，如注引律，褰高齐膝，犯不齐整，故知母论正合今宗。扶，合作符。
问：如上明相，裙以绳束，如律文中，有带系者？
答：此以带系于绳也，律中具之。
问中。律云若衣物解露，应作带著。广三指，绕腰三周等。答中，绳、带两用，则无所妨。律中具者，即上两文。
若依鼻奈，制著舍勒者，半泥洹僧也。多论又制著于小衣，不显其相。
次舍勒中。经音义翻云内衣，或是衬内短裙，或是狭幅帏襜之类，故云半也。多论小衣，虽不显相，义同半裙。
文中，故作犯，应忏吉者，根本吉也，对首一说悔。以故作故，又犯非威仪吉者，根本罪外，复加不应失仪之罪，此责心悔也。若不故作者，识事而作，非故违教，但犯根本，无失仪罪。此一既尔，诸戒例同。
释犯相中，初科。初明故心双结，所作之过是根本罪，更兼故心违教，故加一罪。若不故违，单犯根本。恐滥迷忘，故云识事而作。此谓明白直作前过，而无故违之心。诸戒例同者，通指一篇。
多论：若犯五篇，随一犯三。如犯夷罪，违戒体夷，违佛教提，非威仪吉。乃至众学例尔。忏时忏本，余二同灭，由生同时故。不同覆罪，各有缘故。
引示中，多论。初明兼犯。随一犯三，应分三位：一、夷残两篇，如文所列；二、提罪已下，应云违戒体提，违佛教吉，非威仪吉；三、众学篇，三并是吉。准今四分，唯第五篇犯结二罪。忏下，次示行忏。论明三罪，不须别忏。今此二吉，重轻不同，别犯别悔，如疏两列。不同覆罪者，以覆藏罪，亦随根本而生，忏不随灭，故特简之。根本随事，覆藏因罪，故云各有缘也。
二、齐整著三衣戒。当齐整著三衣，式叉迦罗尼。
二，僧祇：齐整披衣，不得如缠轴。当通肩披著，纽齐两角。左手捉时，不得出角如羊耳。
第二。戒缘中，因观三世，如上所释。文引僧祇，示著衣法。
三、反抄衣白衣舍戒。不得反抄衣行入白衣舍，式叉迦罗尼。
三，祇云：反抄两边著肩上。若值风雨，得抄一边。偏袒右肩，得抄左边。通肩披者，得抄右边，不见肘也。见长老比丘，即还下之。
第三，僧祇。初明非相。若值下，示开缘。不见等者，开中制也。
四、不得反抄衣白衣舍坐，式叉迦罗尼。
五、衣缠颈白衣舍戒。不得衣缠颈入白衣舍，式叉迦罗尼。
六、不得衣缠颈白衣舍坐，式叉迦罗尼。
七、覆头白衣舍戒。不得覆头入白衣舍，式叉迦罗尼。
七，光师云：不得以妄想覆真如头，入三界白衣舍。僧祇：病及寒雪得覆半，见长老挽却。屏处，无犯。
第七。初引光师，约理释。删定戒·序云光师所出，宗理爽文，似此之类。僧祇，开制可解。
八、不得覆头白衣舍坐，式叉迦罗尼。
九、跳行白衣舍戒。不得跳行入白衣舍，式叉迦罗尼。
十、不得跳行白衣舍坐，式叉迦罗尼。
十一、蹲坐白衣舍戒。不得白衣舍内蹲坐，式叉迦罗尼。
十二、叉腰白衣舍戒。不得叉腰行入白衣舍，式叉迦罗尼。
十三、不得叉腰白衣舍坐，式叉迦罗尼。
十四、摇身白衣舍戒。不得摇身行入白衣舍，式叉迦罗尼。
十五、不得摇身行白衣舍坐，式叉迦罗尼。
十六、掉臂行白衣舍戒。不得掉臂行入白衣舍，式叉迦罗尼。
十七、不得掉臂行白衣舍坐，式叉迦罗尼。
十八、露身白衣舍戒。好覆身入白衣舍，式叉迦罗尼。
十九、好覆身白衣舍坐，式叉迦罗尼。
十九，祇中：若有露者，应作方便令取物。女人作者，起避去。
十九。僧祇，谓在众中，见有露身，当令取物，欲令彼觉。女人，谓尼、女故意露体也。
二十、顾视白衣舍戒。不得左右顾视行入白衣舍，式叉迦罗尼。
二十一、不得左右顾视白衣舍坐，式叉迦罗尼。
二十二、高声白衣舍戒。静默入白衣舍，式叉迦罗尼。
二十三、静默白衣舍坐，式叉迦罗尼。
二十四、戏笑白衣舍戒。不得戏笑行入白衣舍，式叉迦罗尼。
二十五、不得戏笑白衣舍坐，式叉迦罗尼。
二十五，祇中：可笑事逼，不得出龈诃诃而笑。当忍之，起无常死想。又不可忍，以衣遮口。身不静者，动手足，折草木。
二十五。僧祇，龈即齿根肉。当下，教抑忍法。又下，教方便遮饰，为免俗讥。
二十六、不用意受食戒。用意受食，式叉迦罗尼。
二十六，五分：左手一心擎钵，右手扶缘。
二十六。五分，示用意之相。
二十七、溢钵受食戒。当平钵受食，式叉迦罗尼。
二十七，十诵云：不溢钵受食。此则了于平钵之言。有师寻声，注戒云：言不平者，谓离偏斜过也。
二十七。十诵，名相显了。谓受食不许满溢，故云平钵。有下，斥非。彼谓持钵不平正，故云离偏斜。
二十八、溢钵受羹戒。平钵受羹，式叉迦罗尼。
二十九、不等受食戒。当羹、饭等食，式叉迦罗尼。
三十、不次受食戒。当以次食，式叉迦罗尼。
三十一、挑钵中食戒。不得挑钵中而食，式叉迦罗尼。
三十二、为己索食戒。无病不得自为己索羹饭，式叉迦罗尼。
三十三、饭覆羹戒。不得以饭覆羹更望得，式叉迦罗尼。
三十四、嫌视比座戒。不得视比座钵中食，式叉迦罗尼。
三十五、不系钵食戒。当系钵想食，式叉迦罗尼。
三十六、大揣食戒。不得大揣饭，式叉迦罗尼。
三十七、大张口待食戒。不得大张口待饭食，式叉迦罗尼。
三十八、含饭语戒。不得含饭语，式叉迦罗尼。
三十八，僧祇：若僧问，使声不异者，答之。不尔，咽已答。五分：益食时，听须不须。
三十八。僧问声不异者，口虽有食，语分明故。不尔，谓声异也。五分，行益至前，或须、不须，故开语之。
三十九、揣饭掷口中戒。不得揣饭遥掷口中，式叉迦罗尼。
四十、遗落食戒。不得遗落饭食，式叉迦罗尼。
四十，僧祇：麨、饼段段分齐，令可口。瓜果等不犯。
四十。此戒人多不晓。谓手持物，啮半入口，手中有余，故云遗落。文引僧祇，段段，谓手断成片，使与口相可。瓜果等开者，通而为言，但使可断者犯，不可断者皆开。
四十一、颊食戒。不得颊饭食，式叉迦罗尼。
四十二、嚼饭作声戒。不得嚼饭作声食，式叉迦罗尼。
四十三、吸食戒。不得大吸饭食，式叉迦罗尼。
四十四、舐食戒。不得舌舐食，式叉迦罗尼。
四十四，僧祇：月直、监食，欲知生熟咸酢，著掌中，舌舐之。
四十四。僧祇，以本制正受食时，故为缘开许。
四十五、振手食戒。不得振手食，式叉迦罗尼。
四十六、手把散饭食戒。不得手把散饭食，式叉迦罗尼。
四十七、腻手捉饮器戒。不得污手捉饮器，式叉迦罗尼。
四十七，祇中：受饮器，不得深含缘，触著额鼻。不得饮尽，留少许，当口处弃之，与下座。
四十七。僧祇饮器不触额鼻，亦恐腻污。留少弃之，涤其口处。
四十八、弃洗钵水白衣家戒。不得洗钵水弃白衣舍内，式叉迦罗尼。
四十九、大小便生草上戒。不得生草菜上大小便、涕唾，除病，式叉迦罗尼。
五十、水中大小便涕唾戒。不得净水中大小便、涕唾，除病，式叉迦罗尼。
五十，大小行处，下卷钞中广引。
五十。指下卷钞，即杂行篇。
五十一、立大小便戒。不得立大小便，除病，式叉迦罗尼。
五十二、与不恭敬人说法戒。不得与反抄衣不恭敬人说法，除病，式叉迦罗尼。
五十二下有二十戒，皆是非仪辄为说法。如涅槃经云非时非处，例亦同矣。如律所开，唯王臣闻，岂非法由人弘，且悦形好？事通情服，自有恒准。
五十二。下二十戒者，从五十二至五十九有八戒，又从八十六至九十二有七戒，又从九十六至一百有五戒，共二十戒。如下，引证。非时，如反抄衣等，非所宜故。非处，如下经行处、在后行、非道等。如律下，示开意。以此诸戒，并开为王、大臣故。且悦形好，谓初弘法化，权暂引接。事通情服，谓后得信乐，不可自轻，还须从制，故云自有恒准也。
五十三、不得为衣缠颈人说法，除病，式叉迦罗尼。
五十四、不得为覆头者说法，除病，式叉迦罗尼。
五十五、不得为裹头者说法，除病，式叉迦罗尼。
五十六、不得为叉腰者说法，除病，式叉迦罗尼。
五十七、不得为著革屣者说法，除病，式叉迦罗尼。
五十八、不得为著木屐者说法，除病，式叉迦罗尼。
五十九、不得为骑乘者说法，除病，式叉迦罗尼。
六十、佛塔中宿戒。不得佛塔中止宿，除为守护故，式叉迦罗尼。
六十一、藏财物佛塔中戒。不得藏财物置佛塔中，除为坚牢故，式叉迦罗尼。
六十二、著革屣入佛塔中戒。不得著革屣入佛塔中，式叉迦罗尼。
六十三、不得手捉革屣入塔中，式叉迦罗尼。
六十四、不得著革屣绕塔行，式叉迦罗尼。
六十五、不得著富罗入佛塔中，式叉迦罗尼。
六十六、不得手捉富罗入佛塔中，式叉迦罗尼。
六十七、塔下食污地戒。不得塔下坐食，留草及食污地，式叉迦罗尼。
六十八、担尸佛塔下过戒。不得担死尸从塔下过，式叉迦罗尼。
六十九、不得塔下埋死尸，式叉迦罗尼。
七十、不得在塔下烧死尸，式叉迦罗尼。
七十一、不得向塔烧死尸，式叉迦罗尼。
七十二、不得佛塔四边烧死尸，使臭气来入，式叉迦罗尼。
七十三、持死人衣床塔下过戒。不得持死人衣及床从塔下过，除浣染香熏，式叉迦罗尼。
七十四、不得佛塔下大小便，式叉迦罗尼。
七十五、不得向佛塔大小便，式叉迦罗尼。
七十六、不得绕佛塔四边大小便，使臭气来入，式叉迦罗尼。
七十七、不得持佛像至大小便处，式叉迦罗尼。
七十八、不得在佛塔下嚼杨枝，式叉迦罗尼。
七十九、不得向佛塔嚼杨枝，式叉迦罗尼。
八十、不得在佛塔四边嚼杨枝，式叉迦罗尼。
八十一、不得在佛塔下涕唾，式叉迦罗尼。
八十二、不得向佛塔涕唾，式叉迦罗尼。
八十三、涕唾佛塔边戒。不得佛塔四边涕唾，式叉迦罗尼。
八十四、向塔舒脚戒。不得向塔舒脚坐，式叉迦罗尼。
八十五、安佛下房戒。不得安佛像在下房，己在上房住，式叉迦罗尼。
八十六、人坐己立，不得为说法，除病，式叉迦罗尼。
八十七、人卧己坐，不得为说法，除病，式叉迦罗尼。
八十八、人在座，己在非座，不得为说法，除病，式叉迦罗尼。
八十九、人在高座，己在下座，不得为说法，除病，式叉迦罗尼。
九十、人在前行，己在后行，不得为说法，除病，式叉迦罗尼。
九十一、人在高经行处，己在下经行处，不应为说法，除病，式叉迦罗尼。
九十二、人在道，己在非道，不应为说法，除病，式叉迦罗尼。
九十三、携手道行戒。不得携手在道行，式叉迦罗尼。
九十四、上树过人戒。不得上树过人，除时因缘，式叉迦罗尼。
九十五、担杖络囊戒。不得络囊盛钵贯杖头，著肩上而行，式叉迦罗尼。
九十五，戒杖络囊中，开羯磨方得持也。此谓恒杖，非是时须，如打露、驱毒，可亦加法。
九十五。初示所开。此下，简滥。恒杖，谓恒所持者。朝行须打露，迥崄驱毒物。时暂用者，则不须法。
九十六、为执杖不恭敬者说法戒。人持杖，不恭敬，不应为说法，除病，式叉迦罗尼。
九十七、人持剑不应为说法，除病，式叉迦罗尼。
九十八、人持矛不应为说法，除病，式叉迦罗尼。
九十九、人持刀不应为说法，除病，式叉迦罗尼。
一百、人持盖不应为说法，除病，式叉迦罗尼。
诸大德！我已说众式叉迦罗尼法。
今问诸大德：是中清净否？
诸大德！是中清净，默然故。是事如是持。
诸大德！是七灭诤法，半月半月说，戒经中来。若比丘，有诤事起，即应除灭。
后解正宗第八，七灭诤法。
七灭诤者，病药观对，机用权仪，各有治方，未可备释。律本法聚，独据一篇。诸师疏略，相从而已，至于条贯，罕出宗途。良由文相具周，致令解释无异。今为略举其相，知其治灭之方。就分为二：初明四诤，即是病起之源；后列七药，除殄之法。
第八，七灭诤，叙意中。初二句叙篇意。四诤如病，七法能殄如药。观谓能断，当须审谛；对谓药病，不得有差。机用，即智谋；权仪，谓随宜用舍。谓此篇乃出观缘适变，用药殄诤，和众之权方耳。次二句彰事广。律下二句，指所出。律本法聚，即灭诤犍度。诸师下，叙今昔，初叙昔。初二句指所失。疏略，谓不详考。相从，谓无通变。从，循也。次二句彰所缺。条谓条理；贯谓贯摄。由本文中，药病参乱，当须条贯，使各有宗途。昔并未明，故云罕出。下二句示相循所以。文相即指犍度。二、叙今，反上二义，一、不专循旧，二、分示宗途。如下，示相分品，举药配病，并有条绪是也。
就初中，若有诤起即除灭者，以凡心受道，我倒未倾，至于同住，多生见过，过而不除，转增旧习。若就检勘，怀迷致诤，诤既纷然，僧和安在？故佛制约，即须除灭。纵而不思，遂覆大法，三宝没世，莫不由之。故拘睒弥国起诤之由，及后法灭，还于此国。先须识病，何者为诤？略分为三：初识名相；二、分品量；三、治灭法。
初明四诤，叙意中。初叙生诤之损，有二：初至转增旧习，即损自；次至僧和安在，即坏众法。故下，二、叙制灭之益。纵不思者，谓纵其迷执，而不思止。覆大法者，佛法二宝，赖僧而住，僧义既失，佛法岂存？下引拘睒弥缘为证，律明佛在彼国，诸比丘互相斗诤，佛亲劝喻：汝等出家为道，同一师学，如水乳合，莫共斗诤。如是三语，还复不止。佛不语众僧，自持衣钵，以神足力还舍卫国，此即如来在世之事，故云起诤由也。及后灭法者，摩耶经说：千五百岁后，俱睒弥国三藏与罗汉弟子互杀。恶魔外道竞破塔寺，杀害比丘。一切经藏，阿耨达龙王悉持入海。于是佛法灭尽。先下，发起分章。
就初文中，佛言：诤有四种。
一、言诤者。谓评法相是非，须知邪正，各执己见而生其诤。诤由言起，故曰言诤。
二、觅诤者。比丘犯过，理须为除，制有三根五德，举来诣僧，伺觅前罪，令其除殄。因举评犯，遂生其诤。诤由觅生，故曰觅诤。
言犯诤者。有过在怀，宜须忏荡，罪相难识，各议纷纭，遂生诤竞。竞由犯起，故曰犯诤。
言事诤者。羯磨被事，义在顺明，片有乖违，未有成遂。然人情易忍，同和理难，各执一见，事法成坏，由斯致诤。诤起由事，故曰事诤。
识名中。言诤者，因评法相，如律诤十八事，余诤例此。觅诤，因他举罪，诤其成否。犯诤，因有忏罪，诤其重轻。事诤，唯据羯磨僧事，若非羯磨，并归上三。事法成坏者，事即所加，法即能被，更兼能秉人及所托界，四法并有如非成坏。
上略释名相，次明分品。
用七药治四诤，诤分十八，则离于药亦有十八也。
第二，品量，示数中。七药四诤各有十八，即是总别开合异耳。
何者是耶？言、觅、犯诤，各分三品，则上中下，故分九种也。事诤一种，离为九品，约言、觅、犯，各生事诤。
分品中，初科。初明三诤共为九品。次明事诤，自分九品者，即上三诤涉羯磨者，皆归事摄。
如何识耶？谓言诤中，若评教理是非，犯相轻重，是名言诤；若评羯磨是非，迷悟不决，此名言诤中事诤。若评三根清浊，五德通塞，是名觅诤；若评用法治举，征核虚实，则名觅诤中事诤。于五犯聚，忏评有滥，名犯诤；非法羯磨，定罪重轻，是名犯诤中事诤。随本诤分上中下异，故成九品。
次科。第列三诤，对显事诤，一一两分，方见四诤条然无滥。随本诤分者，谓此事诤，同前三诤为九品也。
三、明治灭方法者。
三、治灭法。此正对病用药，前后交参。世传灭诤难解，止是此科。今为图示，皎如指掌。若览此图，则从来之难，一朝忽易也。
现前一种，通三诤该九品。除下品言犯不秉羯磨，但有三法；余七并加羯磨，皆具五法。自言一种，局后犯诤，通治二品；自余五种，单对一品。上云七药、四诤各分九品，诤如上分，药九品者：言诤二药，觅诤四药，犯诤三药，则为九也。
且就言诤分三品。
下品言诤，以三品现前毗尼灭：一、人现前，两家同聚，各说教理也；二、法现前，以三藏教判也；三、毗尼现前，教旨明白，疑暗自遣也。
言诤，下品中。三法现前，与后五法相滥。初简人者。三中能所合论，俱别人故；五中人者，但收所诤，能断属后僧中。二、简法者。前是教文，后即羯磨。三、简毗尼。前约开迷殄息，五据选德同评。是则此三，名通事局；僧、界二种，名体俱局。
中品言诤，以五品现前灭：一、人现前，须各陈诤意也；二、法现前，须僧作法详评也；三、毗尼现前，须用羯磨，有德同评，无德贬退也；四、僧现前，戒、见、利及三业，无乖同聚也；五、界现前，随约限内有僧皆集，无得隐也。
中品言诤。三、毗尼中，须用羯磨，谓作单白。拣集智人，不诵戒等人作白遣出，故云无德贬退。四、僧现前，须四人已上。五、界现前，局据作法分齐。
上品言诤，用现前、多人语灭。由前德人，屏处评理，依法断讫，能起诤人，身既不见，谓有欺隐。是以如来制令两众同聚，对面行筹，多者即是。法如药说。
上品中。现前如上。多人语者，初叙由。屏处断讫，蹑上毗尼现前也。是下，显制。捉筹多者为是，所谓多人语也。法如药说，指下解文中。
上解言诤竟。
次明觅诤三品，以四药灭者，觅分三品：以五法现前、忆念药，灭下品；五法现前、不痴药，灭中品；五法现前、罪处所药，灭上品觅诤。
次明犯诤三品：以三法现前、自言治，灭下品；以五法现前、自言治，灭中品；以五法现前、草覆地，灭上品犯诤。
觅犯。药病相配，寻图可知。
言事诤者，更无别药，即依三品。如上用药，各随同灭。是以文云：以一切灭灭。文中具三品诤，各分三品，下谓分诤设药治灭之相，如上解也。
事诤中。初示列诤同。谓三种事诤，随一种中分品同上，故云即依三品。如下，明用药同。各随，谓随诤不同。同灭，谓皆归殄息。下引文证。一切之言，总收七药。点文，可解。
应与现前毗尼，当与现前毗尼。
次解第二药，初明，后释。
次列七药，牒章。云第二药者，牒前次科明药，即解文也。初明，即举戒文。后释，即下注解。
言应与现前者，谓法教托相，相须面现，屏量暗断，终未息情。此是意也。
释中，初科，可解。
言毗尼者，此云律也。律者，分也，笔也。谓须商度，据量有在，若律吕之分气故也。又如世法据刑约制，道法亦尔，依根附教，各有差降，不可乖越，故曰法也。律字安聿，聿者笔也。必审教验情，在笔投断，如斯面对，故曰毗尼。如初解也。
次科。翻名示义。谓下，别释。初释分义。一年十二月，奇月为律，偶月为吕。律为阳，吕为阴。一律一吕，各有二气，六律六吕，共二十四节气。故今喻据量，判断无滥。又下，次释笔义。初约俗律释，上卷云笔即法家之象是也。据刑，谓刑名；约制，即条制。依根，即三根；附教，即律文。律下，正合笔义。从人从聿，象人执笔，说文曰聿，所以书也。楚谓之聿，吴谓之不律，燕谓之弗，秦谓之笔。审教，谓详法制重轻；验情，谓察用意深浅。俗中判断，落笔定刑，况今律乘，准判即决。举彼类此，故曰如斯。言面对者，即现前义。如初解者，指上三、五现前。
言当与者。既具三法、五法，明观灼然。须顺教行，以定纷诤，故曰也。
三中。初蹑前应与。须下，正释当与。须即当义。
佛在舍卫国。时，迦留陀夷与六群在河浴，迦留陀夷误著彼衣而去。六群比丘后谓彼盗，便不现前与灭摈羯磨。迦留陀夷以缘白佛。便诃责已，因制此法。有三种现前，法、毗尼、人也。有五种现前，法、毗尼、人、僧、界也。云何法现前？所持法灭诤者是。云何毗尼现前？所持毗尼灭诤者是。云何人现前？言议往返者是。云何僧现前？应来者来，应与欲者与欲，得诃人不诃者是。云何界现前？唱羯磨作制限者是。此现前法，通一切羯磨。若别人对首、心念，三种现前即得。若四人、五人已上僧法，若作羯磨，必须五法现前。以羯磨所起，必在作法界故，唯除结界自然界中也。
就解分二：初缘，后相。就初，由在屏处作灭法，不召犯人问何心取，法是人非，何名实核？所以制约，须面对论。三五两相，义如前解。又言此现前法，通诸羯磨，以类傍通，文相可解。
释注中。初二句分文。从初至羯磨是叙缘；迦留白佛下，即列相。就下，别释为二。初释缘。灭法，即是灭摈。心为业本，故必问心。所下，释相，指前可解。又下，点后文。本制灭诤，兼该一切众别羯磨，故云傍通等。
应与忆念毗尼，当与忆念毗尼。
二、明忆念者，与法证明，忆记无犯也。无著罗汉，方行此法，自余下凡，不可依据，不合行也。
第二。准前亦合分文为二，后五亦然。初略示。无著下，简滥。注中，初缘起，即上二谤戒缘，前云慈地嗔谤，即六群一数也。亲下，制法，又二。前对众检勘，后与羯磨。
应与不痴毗尼，当与不痴毗尼。
三、明不痴者。以痴造罪，非心所怀，于教不制。痴解不作，未可征治，不无前犯。故作白四，证痴不犯。与痴狂法，则行白二，由诤是非，稍难除殄，故此狂法，便行白四也。
第三，为二。初正释。痴，即颠狂心乱。痴解，谓狂病已止，得法解竟。不无前犯者，示有他疑，不与同法故。与痴狂下，简滥。颠狂羯磨，及与解法，并用白二。此有二意：一、为简二法，二、为彰别意。注中，初缘；以事白佛下，是相。文出三狂：初是下品，二即上品，此二不与法；三即中品，故须与法。
应与自言治，当与自言治。
四、自言治者。罪是自生，还须自露。对于人众，面陈其失，故曰自言，因言其罪，情无隐伏，则曰治也。缘中，由不取自言，恐后清人，滥被驱逐，因制斯药。亦有三法自言，五法自言，如上现前，可以知也。
第四，初释文。缘下，释注。初缘后相，寻文可解。
应与多人语，当与多人语。
五、多人语者。由评法相，取解不同。故召两朋，同处面决。行筹五德具八法者，三种量度，详审众情，又知义理，邪正明决，依法行之。非法者多，且令散去，后当更断，待法语人。事希法隐，故略不述。
第五，初科。先叙缘，即注从初至不了也。故下，次示制法，即注以事白佛已下文也。八法者，律云：不爱、不恚、不怖、不痴、知已行不行，有如是五法，应差行舍罗。并解三种行筹法，共为八也。三种，如注所列。舍罗，即筹。筹有二别，一完，二破。从正者捉完筹，随邪者捉破筹，多者为是。细寻可解。注中，此律下，示别名。事希下，三、显略。
今亦有师共诤佛性，或道理有，或执行成，俱有俱无，不能自决。十住罗縠，凡下绝思。义须三藏，据理取断。是名事露法隐，谁有行之？
次科。或理有，谓理性本具，不假修证，此执有也。或行成者，谓行功所成，非性本有，此计无也。俱有，谓亦理具亦修成，此计两亦。俱无，如定性声闻、阐提无等，此执双非也。然彼佛性，不堕四句，凡计一端，俱为戏论。十住字误，合云十地，或通指十圣，或但第十地及等觉人。彼见佛性，如隔罗縠观月，喻其未明。涅槃经云：菩萨位阶十地，尚不了了知见佛性，何况声闻缘觉之人能得见耶？文况下凡，非彼所测，则可知矣。义下，明合用此法。由是言诤，须教殄灭。是下，伤时不用。露，显也。法何所隐，由人不行耳。
应与罪处所，当与罪处所。
六、明罪处所者。由彼比丘多造罪故，辄便首重，及后举勘，便复引轻。僧量其情，亦可推核，未举自陈，多是其实，恐治引轻，定是虚枉。故重加法，夺其智能，伏首本罪，方为解救。故僧作法，征其罪处，故曰也。
第六，初科。前叙缘起，即象力也。故重下，示制法。注文有本下，示异名。而下，示次第。由前名滥，恐倒乱故，仍定品位，决无相滥矣。
律本此名，或名觅罪相者，或以多人为觅罪相者。今诵戒人，不释药之上下，对病治灭，应先诵多灭，后诵觅相，此是好也。
次科。或名觅罪相，据律本也，今删定戒依律易之。或以多人为觅罪者，错用后名，召前法也，由律名同，致令滥用。今下，教依次诵。今删定戒，多觅是多人语，单觅即罪处所。名相既正，药病不差，故云好也。
应与如草布地，当与如草布地。
七、明草覆地者。两朋相诤，经年难灭，勘检罪事，不知首尾，无由以教，取断是非。故直面对，各陈咎失，不须后说彼我是非，罪诤于此一时俱净。如草掩泥，事净便止，故曰也。
第七。初叙缘起，即拘睒弥诤，经涉六年。故下，示制法。面对各陈等，即法仪也。如下，结名。法药如草，久诤如泥，从喻为名。注中，两众各一上座，先令彼众伏地，上座白忏，此众受之，然后此众对忏亦尔。遮不至白衣家，由对俗犯，所以除之。
诸大德！我已说七灭诤法。
今问诸大德：是中清净否？
诸大德！是中清净，默然故。是事如是持。
结后释云，如注所引当机益者，明上八段广教正宗，惠利在机，必修于行，克剪烦恼，深有成益也。
结章中。结后释者，即指注也。八段是教，教必利机，机必修行，行必破惑证果。为益之深，固可知矣。
诸大德！我已说戒经序，已说四波罗夷法，已说十三僧伽婆尸沙法，已说二不定法，已说三十尼萨耆波逸提法，已说九十波逸提法，已说四波罗提提舍尼法，已说众学式叉迦罗尼法，已说七灭诤法。此是佛所说戒经，半月半月说，戒经中来。
大段第三，言诸大德，我已说戒经·序下，广教别流通也。还牒九段，反束告知。举教所出，劝说流通也。
第三，广教别流通中。还下二句，释前牒名。举下二句，释后佛说等。
自上，明广教三段竟。
通结三段，可解。
次释第二大段，略教行法，文分三段：第一，从初若更有余佛法，至应当学来，明略教发起序；第二，从忍辱第一道下，至广分别说来，略教正宗；第三，诸比丘下，劝修流通也。
若更有余佛法，是中皆共和合，应当学。
就初略序，文云若更有余佛法者。
一解：据上释迦所说为本，望下六佛在释迦之前，谓之为余，故曰余佛法也。明此劝信修学，与下略说，作兴致之由，故名为序。
第二，略教，亦分三分，序中三解，初解，正释中二。初释余义。据上释迦说者，即广教。六佛在释迦前者，并过去佛也。明下，次释序义。
又解：上章八篇广相，二机同感，序引七佛咸共说之。略教既被化初，多被摄心之士。恐于末法，无机不须。故列七法，同成一禁也。
次列意中。对广明略。广教通被三时利钝二机，略教反上，一被化初，二唯利士。恐下，出疑情。故下，正列意。
问：前解云下有七佛说略，何故偏指六佛为余？
答：六佛摄义既宽，从多故也。
问中。云前解者，即上卷明二教中，对前广教，七佛略偈并合为余，文中偏指，故须问决。答中，释迦一偈，止明三业，总前广教更无别法。前六佛偈，各明一行，如忍辱等，广文不摄，故曰义宽。前可包后，后不摄前，故曰从多也。
又解：据上广教，为当机之法，略教在广之外，谓之为余。通有摄心之能，理须齐奉，故曰是中和合，应当学也。
次解。前广为本，后略为余。文理顺便，此释可取。
或指偷兰之罪，八篇不列为余。不成解也。
后解。全非略教序意，故所不取。
第二段，略正宗法，文分为七。
忍辱第一道，佛说无为最，出家恼他人，不名为沙门。
此是毗婆尸如来，无所著、等正觉，说是戒经。
初段又二。
初法体偈中，分二：上半明忍行之益，下半示不忍之损。
就初忍法有三：一、法思惟；二、他不益；三、安苦也。于辱生忍，故曰忍辱；行功既强，入道最胜，故曰第一道。此明因行也。因不虚设，必能感果。是以次句明涅槃体寂，不为诸相所迁，故曰无为。出离中胜，故曰最也。
二、正宗分，第一佛，上半偈中，初科又二。初释上句。前通列三忍：法思惟者，谓于诸法，安忍思择，而不劳倦；二、他不益者，彼怨加害，而不反报；三、安苦者，众苦逼迫，安然忍受。今释忍辱，即当第二，梵语羼提，此翻忍辱。行功强者，经云：忍之为德，持戒苦行，所不能及。因不下，次释下句。无为即目涅槃自体。诸相即生、住、异、灭四相，简诸有为，随相迁变，有坏灭故。
又释：忍力最大，不为缘动，名曰无为。诸行中胜，故曰最也。
次释。忍力大者，经云：能行忍者，乃可名为有力大人。不为缘动，缘即恼辱等。
又释：夫欲净澄戒行，必以忍法为先。既令戒净，故先叹忍也。忍成戒净，有相自亡，故次叹无为也。
后释。欲附所宗，故兼戒行。以戒净故，业遣惑除，故云有相自亡。
下半诫劝中，沙门，名息恶之士。今内违外恼，便乖出俗形名也。出家异俗也，沙门异名也。
下半偈中。初示名义。今下，正释。起瞋是内违，害他为外恼。既不息恶，故乖形名。出下二句，举文配释形名，出世反俗，故并云异。俗字，合作形。
次释能说法人中，分三：初题名，二、举号，三、结法属人也。
次能说人中，分文为三。余六并尔，下更不分。
此是毗婆尸者，显前所说有劫佛名也。此佛在贤劫前九十一劫出世。由中间劫空，故远取有劫佛，以成七世也。乃至后弥勒佛兴，即以尸弃为第七之祖也。如是广知。本曰毗婆尸，或曰婆沙钵沙，此译同为广说也。
题名中。初总示。毗婆尸，如下自翻。此下，别释。初明劫数，此依长阿含经所列，下六并尔。此佛出世，三会说法，度三十四万八千人。贤劫者，慈恩劫章云：即此住劫称贤劫，二十劫中第九劫。此界成后，有千佛出世，既多贤圣，故名贤劫。在前九十一劫者，谓跨过空劫，逆数坏、住、成，更跨一空劫，复取坏为八十劫，即当前住劫第十劫，故云远取有劫等。欲顺世谛，以七为祖故也。弥勒兴时，除毗婆尸，故以尸弃为第七。若据相承，合云第一，此约从亲至疏，以释迦为始，远劫为第七也。乃至后佛出世，第减亦然。本下，翻名。梵音三别，毗字并同，故下二不举，智论亦云鞞婆尸，此翻种种具。
二、如来、无所著、等正觉者，佛德难穷，略陈三号，解释如常。
次举号中。成论云：乘如实道，来成正觉，故名如来。此谓从真垂应为名。结惑永尽，故名无所著。道同三世，故名等正觉。若对三身：初应，二报，三法。亦即解脱、般若、法身三种德也。若对十号，彼无第二，又等正觉即彼佛号，华、梵各举耳。
三、说是戒经者，明忍清戒之法，戒净由忍而成。既是正法，判非邪教，故陈圣量也。
三、结法中。初二句撮前略偈。既下，正释结文。指此略教，是彼佛说，故云陈圣量也。
下六佛，并同此解。
指例中。以下六段人法不同，余皆无别，故通指之。意使学者临文准判。
譬如明眼人，能避险恶道，世有聪明人，能远离诸恶。
此是尸弃如来，无所著、等正觉，说是戒经。
第二段略如上分之。
就初偈中，但明离过行也。上半约譬明离险，下半约世明远恶也。俗世俱有远险避恶之能也，况出世缺有之士，而同尘随染乎？
第二，法偈中，初总示。上下，判释。初分偈句，上半约喻以明，下半即举世事为比。如俗中君子，怀仁抱义，迁善远恶，所谓聪明人也。俗下，通合。缺，即破也。
下明能说人中，言尸弃佛，与第三同在贤劫前三十四劫中出世。前后两分，空劫无佛也。
能说人中。尸弃此翻云火，七万岁时出世，三会度二十五万人。贤劫前三十四劫，亦从空劫前坏劫逆数，即当住劫第七劫，此与下第三佛同劫同人寿时出世，但年有前后耳。前下，通示七佛，谓空劫前取三佛，空劫后取四佛，故云两分等。
不谤亦不嫉，当奉行于戒，饮食知止足，常乐在空闲，心定乐精进，是名诸佛教。
此是毗叶罗如来，无所著、等正觉，说是戒经。
第三段略偈，明止作二行，教化于时也。就初四句，明身口奉戒止行成就相，后有半偈，修善策勤作行成就也。
就初又二：初半偈，口无过也；次半偈，身离过也。
同住检行，称根而举，名不谤。又解，称法而谈，无颠倒过，不非圣说，故曰不谤。见他名利，口无讥毁，名不嫉也。二过既无，理资行本，故当奉戒也。
第三佛，初止行，上半中。初释不谤有二义。前约举罪释，后约说法释。颠倒非圣，即名谤法，高座讲说，宁不慎乎？见下，次释不嫉。行本，即目戒也。
就身离中，受纳有方，不生内苦，故知止也。在喧乱道，处静同圣，故乐空也。
下半偈中，节食、处静，并道缘故。
上既身口据法，定慧必有日新，故曰心定乐精进。策修之慧，即四修也。法非余人所传，深须谛受，故曰是诸佛教也。
作行中。蹑前生后，前是身口业，此即心业，又前是戒学，此即定慧二学。日新，日有进益也。策修慧即四修者，举四正勤，释上精进：一、已生恶令除断，二、未生恶不令生，三、未生善令生，四、已生善令增长。法下，释下句。此句文局在后，义总结前。能说人，前文已示，偈后不释。毗叶罗，亦云毗舍浮、鞞恕附、随叶等，皆音互耳。此翻一切慈，种姓同前，娑罗树下成佛，二会说法，度十三万人。
譬如蜂采花，不坏色与香，但取其味去；比丘出聚然，不违戾他事，不观作不作，但自观身行，若正若不正。
此是拘楼孙如来，无所著、等正觉，说是戒经。
第四段中，说自利利他行，或纯自利行。
初释分二，初偈明利他行法，下偈但明自利行也。
就前偈，初三句喻文，后比丘下合喻。
初中，假名行者，待食资身，如蜂在聚也，乞食如采。世华揽四尘以成，有感果之用，故名华也。施主亦以四事和合名施，必同感果之用，故如华也。又蜂之采华，非直取味，亦损色香，但取之至微，不损成华感果之用，故曰不坏色香也。比丘亦尔，终不多求坏俗之信，义同不坏色与香也。趣乞少许，资身长道，故曰但取其味去。
第四佛偈，初两利，释利他喻中。初释上句。乞食如采句绝。世华下，举喻。四尘，即香、色、味、触。施主下，合喻。又下，次释下句。初举喻，比丘下，合喻。
文中，比丘合上蜂也。出聚者，方欲乞食向俗，故云出向聚落。如蜂不异，故曰然也。又云出聚者，入聚落得食，出诣僧园将啖，无损俗怀。如蜂在林取味，出林还返，故云出也。又有戒文为入聚者，言比丘初入，必以蜂喻自观也。
合法中。初牒释，有二。前约初乞出去释；又下，次约乞已出还释。又有下，点异。初入自观，同前初释。
下偈明自行中，上明不外违，下明唯内慎也。不违戾者，众行不乖也。不观作不作者，别人不预也。夫好恶由乎净秽，爱憎必因斯起；凡夫遂有去取，终恐涉于贪瞋。事须两遣，成于舍护也。下自观中，如常解。
自行中。初总分。不违下，别释。初释上半，众别两行，并属他故，众不可戾，别不须观。戾，乖也。预，犹辨也。夫下，显意。行净故好，行秽故恶，见好则爱而取之，见恶必憎而去之。既是凡夫，取舍不以道，往往爱起于贪，憎出乎瞋，反成自累。故须爱憎两遣，平一其心，故云成舍护也。下下，指略下半，谓须克己，正则守之，不正则改之。斯乃为人为道，处众立身之要术矣！
又通作自行解。初三句喻文，下并法说。行者如蜂也。将入众中，学于行仪，为采也。清众法成，有感果用，为华也。依法而行，不乖众网，名不坏也。采取教法，有资神用，名取味也。比丘，合上蜂也。入聚，合上采华。不违等半偈，合上不坏色香也。但自观下，合上取味也。
次自行中，初释。初总分。行下，别释为二。初释喻，此约入众学法为采，依教奉行为取味。比丘下，释法说。入聚，谓预众也。余合可解。
又解：初偈明自行也，形报须资，依俗济道，受纳有仪，如初偈也。行假众成，力未兼济，随机处默，恐恼僧仪，故自外护，即后偈也。
次释中。初偈自行资报，次偈处众护僧，大同初释，但从大判，不复碎分耳。
第二，结能说中。拘楼孙，贤劫成时，人寿六万岁。时六十年常说此偈，过此方说广也。上下并须比事，如此释之。
能说中。拘留孙，一云迦罗鸠飡陀，或云迦那伽，此翻金仙人，即贤劫第九减劫，一会说法，度四万人，从人寿八万岁减至六万岁时出世。上下，通指令同此释，然经注自显，不复引也。
问：劫初人化，命限无量，佛何不出者？
答：无过放逸，虽出不受正化。故论云劫减佛兴，劫增轮王也。
问中。言人化者，谓劫初时人，多从天化。答中，初约义释。下引论证，未详何论。言轮王者，地持云初地菩萨作转轮王，王四天下，以十善化人，在于劫初等。
心莫作放逸，圣法当勤学，如是无忧愁，心定入涅槃。
此是拘那含牟尼如来，无所著、等正觉，说是戒经。
第五段，明轻纵放逸行。然放逸之相极多，莫非迹散流俗，心随苦乐，名放逸也。如涅槃说最为善行之霜雹。就偈分二：上半明因行，下半明果满也。
第五佛偈，标分中。初示放逸相。迹散流俗，谓行非洁白。心随苦乐，谓志不坚正。如下，引示。放逸能丧善行，霜雹能摧生物，故以喻焉。彼经第三十云：诸善男子，因不放逸能生世出世法，若有欲得阿耨菩提，应当勤修不放逸法。夫放逸者，有十三果报：一、乐为世间作业，二、乐说无益之语，三、常乐久寝睡眠，四、乐说世间之事，五、常乐亲近恶友，六、懈怠懒惰，七、常为他人所轻，八、虽有所闻寻复忘失，九、乐处边地，十、不能调伏诸根，十一、食不知足，十二、不乐定寂，十三、所见不正。夫放逸者，虽得近佛及佛弟子，犹名为远。
纵心尘境，随缘染著，方名放逸。若能摄心，与正观相应，离诸缘过，故曰心莫作放逸。然逸通身口，心为本业，故指心也。此明离过，进修会正，有解脱因，名为圣法当勤学。
上半偈中，初释上句。初牒释。逸通身口，言其末也；心为本业，穷其始也。此下，释下句。蹑前离过，生下学法。
如是者，牒上因成也。由行圣法，入增忍位，苦业永亡，故曰无忧愁也。心净慧明，诸有永绝，故曰心定入涅槃也。
次半偈中。初释上句。增忍位，即内凡第三位。苦业永亡者，且据三途因果为言，以忍位不退，不堕恶道故。心下，次释下句。诸有永绝，即无学极圣。上举深贤，永离三恶，下举极圣，永出三界。
贤劫初第二佛，四万岁时出世，三十年前恒说此偈。
能说人中。拘那含牟尼，此翻金色仙，一会说法，度三万人。
一切恶莫作，当奉行诸善，自净其志意，是则诸佛教。
此是迦叶如来，无所著、等正觉，说是戒经。
第六段，明三学行，轻过修善也。偈文为二：初三句明行教，下一句指非滥说也。
就初有二句：上明止恶，下明修善。次有一句，明止作二行本唯心起，当观志意也。心有所主名意，贞固难拔名志也。
第六佛偈，上三句中。初分句；心下，点文。志意并心，从义两别。
斯之正戒，非余邪术，故曰是诸佛教。
次释下句，可解。
贤劫第三佛，人寿二万岁时出世，二十年前常说此偈。
能说中。迦叶，此翻饮光，一会说法，度二万人。
善护于口言，自净其志意，身莫作诸恶，此三业道净，能得如是行，是大仙人道。
此是释迦牟尼如来，无所著、等正觉，于十二年中，为无事僧说是戒经；从此已后，广分别说。
第七段，明调三业门，以化于时。偈分为二：初一行明三业行净，后明行成会正也。是大仙人道者，佛为世导，任物施名，仙为俗网所欣，故佛因之立教。小仙未免三恶，大仙永离九居，故曰也。
第七佛偈。初分文。是下，牒释。初示名所以。小下，次明简异凡仙。萨婆多云：薄伽梵于世俗中，是尊胜故，又于声闻独觉之仙，是殊胜故，号大仙也。此则二乘亦名小仙，今文且对凡仙，故云未免三恶。九居，即三界，欲界为一，色、无色各四，并众生居处，故曰九居。
能说人，此贤劫第四佛也。义当分三：此是释迦下，明能说之人；于十二年下，明略教所为也；从此已后广说者，明息略通广也。
能说中。释迦翻能仁，牟尼翻寂默。人寿一百岁时出世，说法不计会，度人不计数，十二年常说此偈。标分可解。
为无事僧者，如光师释：由未最初犯，故曰无事。又释：容有初犯，但不在众，得行说戒，故曰无事。今释云：如律，五年制广教，便有犯人。但最初不犯，即名无事也。至十二年，方有重犯。如律，佛言从今我不说戒，汝今自说等。
牒释中。初文三解。光师约未兴广释。次师，约屏犯不碍说戒释。彼谓因在众犯，佛始不说，则知已前不在众犯，皆名无事。今解中，五年有犯，即破初解。最初不犯，即破次师。至后重犯，方名有事。如下，引证，文见灭诤。
问：佛何不为犯者说？
答：以无事不知，无时不练，犯人三问不答，必有碎首之苦。故不为也。
次科，初问答中。事谓行业，时即三世，正遍知海，无不明练。碎首苦者，五分云：五百金刚，常随佛后，三问不答，竞举金刚杵击碎其头。如涅槃说，此亦化现，非实尔也。
问：佛僧两说，俱为行净之士，如何一开一闭？
答：佛眼无不观了，唯行净者，方同。僧制取报，三根现净，得陈说戒。
次问。僧中通秽是一开，佛唯净境是一闭。答文，可解。报，告也。
问：俱有说能，开闭犹昧，请陈其旨？
答：佛说不应，则神杵坏之，僧说不应，则无神可损。故知末法，净秽同居。但说对净士，会机入正。秽虽在众，不坏僧法，但自坏行，远有出期也。
三问。以前义未尽，故复征之。答中，还用初义，两以释通。故下，显益。会机入正，会，合也，正，即正道。远有出期者，谓无近益，业疏云自为来习是也。
诸比丘，自为乐法、乐沙门者，有惭、有愧、乐学戒者，当于中学。
第三，诸比丘下，明略教流通也。自为者，独拔厌世也。乐法者，修善教也。乐沙门者，息恶士也。有惭者，隐不起过也。有愧者，外无非违也。乐学戒者，总摄上五，成斯行本也。当于中学者，明上略教，为行者所依，可受而从，必有成济也。
三、略教流通中。初总示。自下，牒释。初释简人。隐不起过，即屏处；外无非违，谓露处也。总摄上五者，由具上五，方能奉戒，故云成行本。当下，释劝学。可受而从者，教非虚授也。必有成济者，行不徒为也。
大段第三，明广略二教总流通，文分为五：初从明人下，至诸佛法来，明广教行益，劝信流通；第二，若有自为身下，至入寂灭涅槃来，明略教行益，开演信顺流通；第三，从世尊涅槃时下，至得入涅槃来，明戒为众行之师，善护行净之士，明付嘱久住，以辨流通；第四，若不持此戒下二偈，明违佛遗嘱，必有陷坠之咎，劝信奉顺流通；第五，我已说戒经下，结前回向以辨流通。
第三，二教流通，分文五段。须用科语，一一对经，方见经意。
明人能护戒，能得三种乐：名誉及利养，死得生天上。
当观如是处，有智应护戒，戒净有智慧，便得第一道。
如过去诸佛，及以未来者，现在诸世尊，能胜一切忧，
皆共尊敬戒，此是诸佛法。
就初段，分二：初有二偈，正彰戒益劝观；第二，如过佛下一偈半，引彼三世同遵行益也。
就前有二。初有偈半，明持之时，不期世报而冥感获。次有半偈，明持戒之善，与慧相资，道成远益。超出相有，名第一道也。释文可解。
初广教劝信，初中。初科分，末后一句示略。今略点之。初偈半中，初句标持人，必是智士，故曰明人。次三句，先举世报，以诱钝根。上句总标，下二句别示。名利是现报，生天是来报。下二句，上句劝观，下句劝持。如是处，即上三乐。有智，即召信奉之士。下半偈，次示出世果，通接利钝。谓因奉戒，发生定慧，破惑证圣，故云第一道也。上句明修因，下句显证果。
第二，引上广行之教，必有正说之人，故通明三佛，既并绝缚，俱遵戒法，若斯敬持，是诸佛法也。
次科，偈半中。前一偈，上三句别举，义通十方。下一句显德，圣智灭惑，生死苦尽，故云能胜一切忧。后半偈，谓既为三世尊敬，则显是诸佛法，既是佛法，同当奉持。
若有自为身，欲求于佛道，当尊重正法，此是诸佛教。
七佛为世尊，灭除诸结使，说是七戒经，诸缚得解脱，
已入于涅槃，诸戏永灭尽。尊行大仙说，圣贤称誉戒，
弟子之所行，入寂灭涅槃。
第二段，略教分三：初一行，明律主引略劝之文；次一行半，举七佛说略行之度世也；后尊行下一偈，明七佛诸子，承奉圣教，亦同度世。明信顺于略，既有功能，义非徒诫故也。
第二，略教信顺，有三偈半。初分文；明下，示意。初一行中，上二句召机。自为身者，厌生死苦也。欲求佛道，希涅槃乐也。下二句劝信，正法即略教，是诸佛教者，极圣同遵故。次行半中，前三句举七佛说略。上二句叹德，下句演法。后三句，明行之度世。上下二句，明破障；中间一句，明入道。破障中，上句诸缚，是烦恼障；下句戏论，即所知障。后一行，弟子奉行，初句遵师教，次句赞略法。圣贤，通目诸弟子。下二句彰益，上句成因，下句证果。
世尊涅槃时，兴起于大悲，集诸比丘众，与如是教诫：
莫谓我涅槃，净行者无护；我今说戒经，亦善说毗尼，
我虽般涅槃，当视如世尊。此经久住世，佛法得炽盛；
以是炽盛故，得入于涅槃。
第三，世尊涅槃时下，分三：初一行，引佛戒时，将传遗训之仪；第二，莫谓我涅槃下一行半，正明付嘱之法；后三，此经久住世，明依教修行，佛法增益广大。由依教行，如佛在日不殊，故得入灭也。
第三，付嘱流通，有三行半。初一行中，涅槃时集众教戒者，即涅槃重扶戒律，遗教珍敬木叉，今撮彼意，以为偈辞。次一行半中，初二句遮疑，恐谓佛在须护，灭后不护故。我下，示人法住持相似。上二句指所说法，则戒与律。下二句令观法如佛，即遗教云当知此则是汝大师，又经云若见法者，即见我身等，并同此意。后一行中，叹教功益。初二句，明住持益。教存人奉，匡僧导俗，修因克果，三宝久住，莫不由斯。下二句，明得道益。
若不持此戒，如所应布萨，喻如日没时，世界皆暗冥。
当护持此戒，如牦牛爱尾；和合一处坐，如佛之所说。
第四，若不持此戒下，明违教有损，文分为二。初偈举损，令慧日沉，众行没也，故譬日没，则众世暗矣。后偈睹损劝持，奉戒遮防。牦牛爱尾，成上持戒也。和合如说，成上如所应也。
第四，奉顺流通二偈。初偈，上半法说，若不字，贯下二句。不持戒丧自行，不布萨灭众法。此二既亡，群生愚冥，无所见故，如日没也。下二句举喻，如疏对合。后一偈，上半劝修自行，上法下喻。牦牛，说文云：西南夷长髦牛也。世传其牛尾长赤色，牛所护惜，故教中多举为喻。下半劝行众法。佛初亲说，令仿上圣，故云如佛说也。或可令遵佛制，半月复行，亦如疏配。
我已说戒经，众僧布萨竟。
我今说戒经，所说诸功德，
施一切众生，皆共成佛道。
第五，我已说中，分二：初一偈，结前广略之文；后半偈，明说戒之益。岂唯即坐，亦回斯业，通被有心，故云成佛道也。
第五，回向流通一偈半。初一偈中，上二句结所说二教，下二句集始末行功。后半偈中，上句所施之境遍该法界，下句所期之益直至菩提。前序归敬诸佛，后偈三世同遵。欲求佛道施生成佛等，独出今宗，高超群部。使夫行者学有所归，行无虚弃。业疏所谓故须域心于处者，旨在兹矣。文云有心，即目众生，华严云凡有心者，皆当作佛是也。
斯文即法护尊者所撰，为广、略二教总流通也。今余所注，述而不作，将用尘露山海，昭扬远代，同舟所存，固其尔矣。
随义更消，亦得。但讲通将了，说导若流。众又久习，多生怠慢。故须约略指掌，接悟群情可矣。
结略中。上句示不尽。但下，显略意。上二句，明说者意阑。说导若流，言其欲速竟故。次二句，明听众情慢。后二句，结前简略，颇适机宜。
余以轻生，簉筵正法。昔在童稚，即有信心，无缘携接，致及过学，年十有五，方得寻师。十六诵经，十七剃落，大业余历，蒙受具戒。
于时佛法梗塞，寺门常闲，致于律教，无处师寻，但在守文，持犯不识。大唐御世，时遭俭约，乍欲投听，志不自由。武德四年，方得预听。才得一遍，便欲坐禅。和尚教曰：戒净定明，慧方有据。始听未闲，持犯焉识？汝且专听，吾自为汝知僧役务。又往听律十遍，心乐禅思，不忘昼夜，闻持犯处，多贯心怀，至于文句，并不寻究。又欲坐禅，和尚又曰：更听十遍，可遂汝心。又往律筵，依位伏业。时首律师亲命覆读，自顾愚暗，文句缺然，至于义理，依语谨诵，未是心证，何容覆讲？遂不敢受。听二十遍，时经六载。
贞观初年，周游讲肆，寻逐名师，若山若世。遂以所解，造钞三卷。未及覆治，人遂抄写。
贞观四年，远观化表，北游并晋，东达魏土。有砺律师，当时峰岫，远依寻读，始得一月，遂即物故。抚心之痛，何可言之。
乃返沁部山中，为择律师，又出钞三卷。乃以前本更加润色，筋脉相通。又出删补羯磨一卷、疏两卷，含注戒本一卷、疏三卷。
于时母氏尚存，屡遣追唤，顾怀不已，乃返隰州。同法相亲，追随极众，乃至三十达于河滨。一夏言说，又出尼注戒本一卷，遂尔分手。唯留钞本，余并东流。巡涉稽湖，达于京邑。
十六年内，母氏云崩。性不狎喧，乐居山野，乃因事故，遂往南山。至二十年，方得岩隐。有乐戒者，乃复相寻，祈广其文。事不获已，又出羯磨，并疏四卷。永徽初年，又请戒本及注解疏。情不能已，又出戒本含注，并疏四卷。值患停废，心志辽落，昏忘非一。为求不已，至永徽二年九月十九日，方为疏讫。粗得开其大务，决事行用，颇有准承。余今暮年，旦夕为命，故以历之，亦绝笔有据耳。
