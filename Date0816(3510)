柔軟龍象處，無常請瞻波，
二十億八難，貧窮欲福田，
優婆塞怨家，教曇彌降魔，
賴吒優婆離，釋問及善生，
商人世間福，息止至邊喻。
我聞如是：
一時，佛游舍衛國，在勝林給孤獨園。
爾時，世尊告諸比丘：自我昔日出家學道，為從優游、從容閑樂、極柔軟來。我在父王悅頭檀家時，為我造作種種宮殿，春殿、夏殿及以冬殿。為我好游戲故，去殿不遠，復造種種若干華池，青蓮華池、紅蓮華池、赤蓮華池、白蓮華池。於彼池中植種種水華，青蓮華、紅蓮華、赤蓮華、白蓮華，常水常華，使人守護，不通一切。為我好游戲故，於其池岸*植種種陸華，修摩那華、婆師華、瞻卜華、修揵提華、摩頭揵提華、阿提牟多華、波羅頭華。
為我好游戲故，而使四人沐浴於我；沐浴我已，赤旃檀香用涂我身；香涂身已，著新繒衣，上下、內外、表皆新，晝夜常以繖蓋覆我──莫令太子夜為露所沾，晝為日所炙。如常他家麁、麥飯、豆羹、姜菜，為第一食，如是我父悅頭檀家最下使人，粳糧肴饌為第一食。
復次，若有野田禽獸，最美禽獸：提帝邏惒吒、劫賓闍邏、奚米何泥奢施羅米，如是野田禽獸，最美禽獸，常為我設如是之食。我憶昔時父悅頭檀家，於夏四月昇正殿上，無有男子，唯有女妓而自娛樂。初不來下，我欲出至園觀之時，三十名騎，簡選上乘，鹵簿前後，侍從導引，況復其余？我有是如意足，此最柔軟。
我復憶昔時看田作人止息田上，往詣閻浮樹下，結跏趺坐，離欲、離惡不善之法，有覺、有觀，離生喜、樂，得初禪成就游。我作是念：不多聞愚癡凡夫自有病法，不離於病，見他人病，憎惡薄賤，不愛不喜，不自觀己。我復作是念：我自有病法，不離於病，若我見他病而憎惡薄賤，不愛不*喜者，我不宜然，我亦有是法故。如是觀已，因不病起貢高者，卽
便自滅。我復作是念：不多聞愚癡凡夫自有老法，不離於老，見他人老，憎惡薄賤，不愛不*喜，不自觀己。
我復作是念：我自有老法，不離於老，若我見他老而憎惡薄賤，不愛不喜者，我不宜然，我亦有是法故。如是觀已，若因壽起貢高者，卽
便自滅。不多聞愚癡凡夫為不病貢高豪貴放逸，因欲生癡，不行梵行；不多聞愚癡凡夫為少壯貢高豪貴放逸，因欲生癡，不行梵行；不多聞愚癡凡夫為壽貢高豪貴放逸，因欲生癡，不行梵行。
說頌曰：
病法老法，及死亡法，
如法自有，凡夫見惡。
若我憎惡，不度此法，
我不宜然，亦有是法。
彼如是行，知法離生，
無病少壯，為壽貢高，
斷諸貢高，見無欲安。
彼如是覺，無怖於欲，
得無有想，行凈梵行。
佛說如是，彼諸比丘聞佛所說，歡喜奉行！
