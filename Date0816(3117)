世尊未離兜率，已降王宮；未出母胎，度人已畢。頌云：
利刃有蜜不須舐，蠱毒之家水莫嘗。不舐不嘗俱不犯，端然衣錦自還鄉。
世尊初生，一手指天，一手指地云：天上天下，唯我獨尊。頌云：
老漢才生便著忙，周行七步似顛狂。賺佗無限癡男女，開眼堂堂入鑊湯。
世尊拈華。頌云：
拈起一枝華，風流出當家。若言付心法，天下事如麻。
外道問佛。頌云：
兩處牢關擊不通，纖塵不動自乖宗。忽然業鏡百雜碎，黃面瞿曇失卻蹤。
達磨面壁。頌云：
金鰲一掣滄溟竭，徒自悠悠泛小舟。今日煙波無可釣，不須新月更為鉤。
二祖安心。頌云：
覓心無處更何安？嚼碎通紅鐵一團。縱使眼開張意氣，爭如不受老胡謾？
女子出定。頌云：
出得出不得，是定非正定，罔明與文殊，喪卻窮性命。
馬祖三十年不少鹽醬。頌云：
見得分明識得親，舉來猶自涉涂程。直饒不犯毫芒者，也是拈舐指人。
百丈再參馬祖。頌云：
馬駒喝下喪家風，四海從茲信息通。烈火焰中撈得月，巍巍獨坐大雄峰。
國師三喚侍者。頌云：
啞子得夢與誰說？起來相對眼麻彌。已向人前輸肺腑，從教佗自覓便宜。
溈山有句無句。頌云：
若將此語定綱宗，孤負明招獨眼龍。笑忽分泥水路，方知千里共同風。
明招虎生七子。頌云：
第七菸菟沒尾巴，食牛之氣已堪夸。叢林悱悱爭唇吻，幾個行人得到家？
南泉：不是心，不是佛，不是物。頌云：
倒腹傾腸說向君，不知何故尚沈吟？而今便好猛提取，付與世間無事人。
南泉：心不是佛，智不是道。頌云：
雨散云收後，崔嵬數十峰，倚欄頻顧望，回首與誰同？
黃檗：汝等諸人盡是噇酒糟漢。頌云：
身上著衣方免寒，口邊說食終不飽。大唐國老婆禪，今日為君注破了。
臨濟凡見僧入門便喝。頌曰：
入門便喝，全無巴鼻，引得兒孫，弄粥飯氣。
麻谷問臨濟十二面觀音。頌云：
昧卻當陽個一著，牽來拽去互施呈，不知除卻王維手，更有何人畫得成？
臨濟問僧：甚麼處來？僧便喝，濟便揖坐；僧擬議，濟便打。又一僧來，濟豎起拂子，僧禮拜，濟便打。復見僧來，亦豎起拂子，僧不顧，濟亦打。頌云：
五月五日午時書，赤口毒舌盡消除。更饒急急如律令，不須門上畫蜘蛛。
臨濟無位真人。頌云：
腦後見腮村僧，大開眼了作夢。雖然趁得老鼠，一棒打破油甕。
趙州訪臨濟。頌云：
一人眼似鼓槌，一人頭如木杓，兩個老不識羞，至今無處安著。
南泉平常心是道。頌云：
勸君不用苦勞神，喚作平常轉不親。冷淡全然沒滋味，一回舉起一回新。
趙州使得十二時。頌云：
使得十二時辰，呼來卻教且去，倚官挾勢欺人，茫茫無本可據。
趙州訪茱萸。頌云：
深淺聊將拄杖探，忽然平地起波瀾，傾湫倒岳驚天地，到海方知徹底乾。
趙州一日從殿上過，乃喚侍者一聲，侍者應諾。
州云：好一殿功德。侍者無對。頌云：
好一殿功德，總是過去佛，百福相嚴身，不使栴檀刻。日日香煙夜夜燈，看來當甚乾蘿卜。
趙州問投子：大死底人卻活時如何？
投子云：不許夜行，投明須到。頌云：
禾黍不陽艷，競栽桃李春，飜令力耕者，半作賣華人。
趙州勘婆。頌云：
天下禪和說勘破，爭知趙州已話墮？引得兒孫不丈夫，人人點過冷地臥。
趙州問南泉：知有底人向甚麼處去？
泉云：山前檀越家作一頭水牯牛去。
州云：謝師答話。
泉云：昨夜三更月到窗。頌云：
度體裁衣，量水打碓，毫發不差，且居門外。
趙州一日在方丈內，聞沙彌喝參，州向侍者云：教伊去。侍者才教去，沙彌便珍重。
州向傍僧云：沙彌得入門，侍者在門外。頌云：
飋飋風松，蕭蕭雨檜。師子咬人，韓獹逐塊。
趙州一日在東司上見文遠過，遂喚云：文遠！遠應諾。
州云：東司上不可與你說佛法。頌云：
趙州有密語，文遠不覆藏，演出大藏教，功德實難量。
趙州一日共文遠行次，忽指面前地云：這好造個巡鋪。
遠便近前展兩手云：把將公驗來。州與一掌。
遠云：公驗分明過。頌云：
一正一邪，一倒一起。文遠趙州，鞾動指。
趙州一日在佛殿上見文遠禮佛，以拄杖打一下，遠云：禮佛也是好事。
州云：好事不如無。頌云：
文遠修行不落空，時時瞻禮紫金容。趙州拄杖雖然短，腦後圓光又一重。
趙州狗子無佛性。頌云：
有問狗佛性，趙州答曰無。言下滅胡族，猶為不丈夫。
趙州云：金佛不度鑪，木佛不度火，泥佛不度水，真佛內坐。頌云：
九十七種妙相，顧陸筆端難狀。趙州眼目精明，覷見心肝五藏。
青州布衫。頌云：
青州七斤衫，盡力提不起。打破趙州關，總是自家底。
鎮州蘿卜。頌云：
參見南泉王老師，鎮州蘿卜更無私。拈來塞斷是非口，雪曲陽春非楚詞。
趙州有佛處不得住。頌云：
有佛處不得住，生鐵稱鎚被蟲蛀。無佛處急走過，撞著嵩山破竈墮。三千里外莫錯舉，兩個石人相耳語。恁麼則不去也，此語已行徧天下。摘楊華，摘楊華，唵嚤呢噠哩吽吒。
趙州問僧：甚麼處來？
僧云：雪峰來。
州云：雪峰有何言句示人？
僧云：雪峰尋常道：盡大地是沙門一只眼，汝等諸人向甚麼處屙？
州云：上座若回，寄個鍬子去。頌云：
涂路波吒數十州，傳言送語當風流。不知腳下泥生刺，蹋著錐人腳指頭。
保壽問胡釘鉸。頌云：
直饒釘得遮一縫，點檢將來非好手。可憐兩個老禪翁，卻向俗人說家丑。
疏山造壽塔。頌云：
鑿壞十方常住地，三錢使盡露屍骸。羅山古佛雖靈驗，未免將身一處埋。
羅山在禾山，送同行矩長老出門次，山把拄杖面前一攛，矩無對，山云：石牛攔古路，一馬勿雙駒。
後有僧舉似疏山，山云：石牛攔古路，一馬生三寅。頌云：
出門握手話分攜，古路迢迢去莫追。卻笑波心遺劍者，區區空記刻舟時。
德山托鉢。頌云：
一撾涂毒聞皆喪，身在其中總不知。八十翁翁入場屋，真誠不是小兒嬉。
云門云：世界恁麼廣闊，為甚聞鐘聲披七條？頌云：
鐘聲披起郁多羅，碧眼胡兒不奈何。一箭雙鵰隨手落，拈來元是柵中鵝。
德山見僧入門便棒。頌云：
入門便棒，郎當不少。依而行之，胡麻廝繳。
百丈野狐。頌云：
不落不昧，石頭土塊。驀路相逢，銀山粉碎。拍手呵呵笑一場，明州有個憨布袋。
深、明二上座同行，見魚跳出網。頌云：
俊哉一躍透重淵，霹靂追之去不還。卻笑龍門燒尾者，依前點額在波瀾。
南泉打破粥鍋。頌云：
南泉打破閑家具，浩浩諸方作話看。今日為君重舉過，明明歷歷不顢頇。
首山竹篦。頌云：
背觸非遮護，明明直舉揚。吹毛雖不動，徧地是刀槍。
瑞巖喚主人公。頌云：
瑞巖家風，喚主人公。昨夜南山，虎咬大蟲。
興化同參相見。頌云：
鏌鎁在握，天魔膽落。明眼衲僧，休更卜度。
興化打克賓。頌云：
丹山生鸑鷟，師子產狻猊。棒下摩醯眼，徒夸第一機。
興化紫羅帳撒真珠。頌云：
對眾全提摩竭令，豈是閑開兩片皮？喝下瞎驢成隊走，夢中推倒五須彌。
興化上堂云：今日不用如何若何，便請單刀直入，興化為你證據。
時有旻德長老出眾禮拜，起來便喝，化亦喝；德又喝，化又喝；德禮拜歸眾，化云：適來若是別人，三十棒一棒也較不得。何故？為佗旻德會一喝不作一喝用。頌云：
暗中攜手上高山，及至天明各自行。無限中涂未歸客，明明開眼墮深坑。
三圣云：我逢人即出，出則不為人。
興化云：我逢人即不出，出則便為人。頌云：
陽焰何曾能止渴？畫餅幾時充得饑？勸君不用栽荊棘，後代兒孫惹著衣。
南泉見鄧隱峰來，指凈缾云：凈缾是境，你不得動著境，與我將水來。峰將凈缾傾水於南泉面前，泉便休。
歸宗云：鄧隱峰也是亂瀉。頌云：
眼中無翳休挑刮，鏡上無塵不用磨。信腳出門行大路，橫擔拄杖唱山歌。
石頭云：恁麼也不得，不恁麼也不得，恁麼不恁麼總不得。頌云：
好個話端，阿誰解舉？舉得十分，未敢相許。
三圣問雪峰透網金鱗。頌云：
全死中全活，全活中全死，一個訝郎當，一個福建子。
夾山境。頌云：
境話會來雖未是，卻問如今作麼生？清涼元本鼻頭直，夾山依舊兩眉橫。
睦州擔板。頌云：
睦州擔板，那容眨眼？闊狹短長，不須增減。
僧問睦州：一氣還轉得一大藏經也無？
州云：有甚饆饠子，快下將來。頌云：
一氣轉一大藏教，頓漸偏圓權與實。無邊妙義炳然彰，元來一字也不識。
臨濟會中兩堂首座齊下喝，僧問：還有賓主也無？
濟云：賓主歷然。頌云：
以平報不平，王法本無親。臨濟雖明眼，也是黃龍精。
普化明頭來明頭打。頌云：
先師會呈真處，臨濟堂前吃菜時。連此三回露拴索，咄這緣臺盤乞兒。
明招一日天寒上堂，大眾才集，招云：風頭稍硬，不是你安身立命處，且歸煖室商量。便歸方丈。
大眾隨至立定，招云：才到煖室，便見瞌睡。以拄杖一時趁下。頌云：
夜半明星當午現，愚夫猶待曉雞鳴。可憐自屎不知臭，又欲重新拈似人。
保壽開堂。頌云：
提起須彌第一槌，電光石火太遲遲。象王行處狐蹤絕，師子咆哮百獸危。
古德莊上吃油餈。頌云：
和尚不赴堂，莊主謝臨屈。一字入公門，九牛撤不出。
玄沙云：若論此事，喻一片田地，四至界分結契賣與諸人了也，只有中心樹子猶屬老僧在。頌云：
祖父田園都賣了，四邊界至不曾留。奈何猶有中心樹，惱亂春風卒未休。
首山新婦騎驢阿家牽。頌云：
新婦騎驢阿家牽，步步相隨不著鞭。歸到畫堂人不識，從今嬾更出門前。
烏臼見玄、紹二上座來，遂問：二禪伯近離甚麼處？
僧云：江西。臼便打。
僧云：久向和尚有此機要。
臼云：你既不會，第二個近前來。
僧擬議，臼亦打云：同坑無異土。參堂去！頌云：
猛焰不容蚊蚋泊，大海那能宿死屍？任是三頭并六臂，望風無不豎降旗。
云門乾屎橛。頌云：
云門乾屎橛，全超法報化。無事出山游，百錢杖頭掛。
云門須彌山。頌云：
巍巍一座大彌盧，荷負非干氣力麤。縱使不隨言語會，卻來當面受涂糊。
大愚鋸解稱鎚。頌云：
問佛如何是？宗師即便酬。稱鎚將鋸解，言外度迷流。
僧問興化：四方八面來時如何？
化云：打中間底。僧便禮拜。
化云：興化今日赴個村齋，回來中路撞著一陣卒風暴雨，卻向古廟閃避得過。頌云：
古廟頭回避得，紙錢堆畔暗嗟吁。閑神野鬼皆驚怕，只為渠儂識梵書。
雪峰望州亭相見。頌云：
望州烏石與僧堂，業識茫茫不可當。提起衲僧拄杖子，五湖四海沸如湯。
夾山：目前無法，意在目前，不是目前法，非耳目之所到。頌云：
癡人面前休說夢，生鐵團上須尋縫。明明說與卻佯聾，只管外邊閑打閧。
無業國師云：若一毫頭凡圣情念未盡，不免入驢胎馬腹去。
白云端和尚云：設使一毫頭凡圣情念凈盡，亦未免入驢胎馬腹去。頌云：
移身不移步，移步不移身，走卻金師子，捉得玉麒麟。
靈云見桃華。頌云：
總道見桃華悟道，此語不知還是無。茫茫宇宙人無數，那個男兒是丈夫？
玄沙云：諦當！甚諦當！敢保老兄未徹在。頌云：
打破鬼門關，日輪正當午，一箭中紅心，大地無寸土。
洞山云：言無展事，語不投機，承言者喪，滯句者迷。頌云：
言無展事，語不投機，承言者喪，滯句者迷，逢人不得錯舉。
舉道者訪瑯琊。頌云：
奪得驪珠即便回，小根魔子盡疑猜，拈來拋向洪波，撒手大家空去來。
僧問風穴：語默涉離微，如何通不犯？
穴云：常憶江南三月，鷓鴣啼處百華香。頌云：
忽爾出門先見路，才方洗腳便登船。神仙秘訣真堪惜，父子雖親不可傳。
趙州訪道吾，吾見來，著豹皮裩，把吉撩棒在三門前等候，才見州來，便高聲唱喏而立，州云：小心祗候著。吾又唱喏一聲而去。頌云：
有禮有樂，有唱有酬。人平不語，水平不流。
臨濟遷化時，示眾云：吾滅後，不得滅卻吾正法眼藏。
三圣出云：爭敢滅卻和尚正法眼藏？
濟云：已後有人問，你向佗道甚麼？三圣便喝。
濟云：誰知吾正法眼藏向遮瞎驢邊滅卻！頌云：
瞎驢一跳眾皆驚，正法那堪付與人？三要三玄俱喪盡，堂堂擺手出重城。
僧問乾峰：十方薄伽梵，一路涅盤門。頌云：
撦破云門一柄扇，拗折乾峰一條棒。二三千處管弦樓，四五百條華柳巷。
云門大師云：聞聲悟道，見色明心。作麼生是聞聲悟道，見色明心？乃云：觀世音菩薩將錢來買餬餅，放下手云：元來只是饅頭。頌云：
見色明心事已差，聞聲悟道更交加。觀音妙智慈悲力，荊棘林生優鉢華。
云門大師拈起拄杖，舉：教云：凡夫實謂之有，二乘析謂之無，緣覺謂之幻有，菩薩當體即空。乃云：衲僧見拄杖但喚作拄杖，行但行，坐但坐，總不得動著。頌云：
剔開金殿鎖，撞動玉樓鐘。泣露千般草，吟風一樣松。
陸亘大夫問南泉：肇法師也甚奇怪，解道：天地與我同根，萬物與我一體。
泉指庭前華召大夫云：時人見此一株華，如夢相似。頌云：
天地同根伸一問，未曾擡步已亡家，無陰陽處華重發，玉本無瑕卻有瑕。
玄沙三種病人。頌云：
玄沙三種病人話，透出云門六不收。莫待是非來入耳，從前知己返為讎。
玄沙見新到才禮拜，沙云：因我得禮你。頌云：
夫子不識字，達磨不會禪，玄沙無此語，切莫妄流傳。
南院上堂云：赤肉團上，壁立千仞。
時有僧問：赤肉團上，壁立千仞，豈不是和尚道？
院云：是。僧便掀倒禪床。
院云：你看這瞎漢亂做。僧擬議，院便打趁出院。頌云：
赤肉團邊用得親，主賓有理各難伸；兩個駝子相逢著，世上如今無直人。
百丈侍馬祖游山歸，忽然哭，同事問云：憶父母耶？
丈云：無。
同事云：被人罵耶？
丈云：無。
同事云：哭作甚麼？
丈云：問取和尚。
同事往問馬祖，祖云：你去問取佗。
同事回至寮中，見百丈呵呵大笑，同事云：適來為甚麼哭？如今為甚麼笑？
丈云：適來哭，而今笑。同事罔然。頌云：
有時笑兮有時哭，悲喜交并暗催促，此理如何舉向人？斷弦須得鸞膠續。
楊岐和尚問僧：栗棘蓬你作麼生吞？金剛圈你作麼生跳？頌云：
金剛圈，栗棘蓬，玄沙三種病，石鞏一張弓，直截為君說，新羅在海東。
僧問楊岐：如何是佛？
岐云：三腳驢子弄蹄行。
僧云：便恁麼去時如何？
岐云：湖南長老。頌云：
楊岐一頭驢，只有三只腳；潘閬倒騎歸，攧殺黃幡綽。
僧問青原思和尚：如何是佛法大意？
原云：廬陵米作麼價？頌云：
老青原，沒縫罅，問佛法，酬米價；差毫厘，成話欛，無面目，得人怕。
僧問巖頭：古帆未掛時如何？
頭云：後園驢吃草。頌云：
後園驢吃草，一老一不老，驀地撞出來，鬬湊得恰好。
僧問巖頭：古帆未掛時如何？
頭云：小魚吞大魚。頌云：
小魚吞大魚，直路太縈紆。古帆休更問，處處得逢渠。
僧問五祖演和尚：如何是臨濟下事？
祖云：五逆聞雷。頌云：
五逆聞雷，曾參顏回。一粒豆子，爆出冷灰。
僧問圜悟和尚：如何是佛？
悟云：口是禍門。頌云：
口是禍門，電激雷奔，娑竭出海，震動乾坤。
佛眼和尚讀靈源十二時歌，有偈云：一日日，一時時，龍門老，心自知。頌云：
日日日日，時時時時，違時失候，個老古錐。
南禪師云：鐘樓上念贊，床腳下種菜時如何？
黃檗勝禪師云：猛虎當路坐。頌云：
直出直入，當面不識。更擬如何，著甚死急！
二十四祖尊者因罽賓國王秉劍於前，曰：師得蘊空否？
曰：已得。
曰：既得蘊空，離生死否？
曰：已離。
曰：既離生死，可施我頭否？
曰：身非我有，豈況於頭？王便斬之，白乳涌高數尺，王臂自墮。頌云：
殺人須是殺人漢，當下一刀成兩段。頭臂雖虧劍刃鋒，何似秦時荏轢鉆？
芭蕉拄杖。頌云：
十字街頭，現成行貨。擬欲商量，漆桶蹉過。
汾陽十智同真。頌云：
兔角龜毛眼栽，鐵山當面勢崔嵬。東西南北無門入，曠劫無明當下灰。
云門抽顧頌鑒咦。頌云：
云門鑒咦，少有人知。咄！無孔鐵鎚。
龐居士問馬大師：不與萬法為侶者是甚麼人？
大師云：待汝一口吸盡西江水即向汝道。頌云：
一口吸盡西江水，甲乙丙丁庚戊己。咄咄咄！羅羅哩！
法華經云：大通智勝佛，十劫坐道場，佛法不現前，不得成佛道。頌云：
燕坐道場經十劫，一一從頭俱漏泄。世間多少守株人，掉棒擬打天邊月。
維摩經云：其施汝者，不名福田，供養汝者，墮三惡道。頌云：
獨坐許誰知？青山對落暉。華須連夜發，莫待曉風吹。
圓覺經云：居一切時，不起妄念，於諸妄心，亦不息滅。住妄想境，不加了知，於無了知，不辯真實。頌云：
荷葉團團團似鏡，菱角尖尖尖似錐。風吹柳絮毛球走，雨打梨花蛺蝶飛。
楞嚴經云：見見之時，見非是見，見猶離見，見不能及。頌云：
春至自開華，秋來還落葉，黃面老瞿曇，休搖三寸舌。
文殊菩薩所說般若經云：清凈行者不入涅盤，破戒比丘不入地獄。頌云：
壁上安燈盞，堂前置酒臺，悶來打三盞，何處得愁來？
楞伽經云：五法三自性，二種無我。頌云：
陜府鐵牛白癩，嘉州大像耳聵，兩個病痛一般，咄哉漆桶不快！
殃崛摩羅尊者於一長者家持鉢，適值其家婦人產難，長者遂白尊者曰：尊者是佛弟子，如何救得我家產難？
尊者云：我乍入道，未能相救，當去問佛。
尊者往見佛，具陳斯事，佛言：汝但去說：我自從賢圣法來，未曾殺生。尊者依佛所說，往告長者，婦人聞之，當時分免。頌云：
華陰山前百尺井，中有寒泉徹骨冷，誰家女子來照影？不照其余照斜領。
浮盃和尚因凌行婆問：盡力道不得底句，分付阿誰？
盃云：浮盃無剩語。
婆云：未到浮盃，不妨疑著。
盃云：別有長處，不妨拈出。
婆歛手哭云：蒼天中更添冤苦。盃無語。
婆云：語不識偏正，理不知倒邪，為人即禍生。頌云：
掌內摩尼曾不顧，誰能護惜娘生袴？浮盃不會老婆禪，直至如今遭點污。
後有僧舉似南泉，泉云：苦哉！浮盃被這老婆摧折一上。
婆聞，笑云：王老師猶少機關在。
時有幽州澄一禪客，乃問婆：南泉為甚少機關？
婆哭云：可悲！可痛！澄一罔措。
婆乃問：會麼？澄一合掌而立。
婆云：猗死禪和，如麻似粟。
後澄一舉似趙州，州云：我若見這臭婆，問教口啞。
澄一云：未審和尚怎生問佗？州便打。
澄一云：為甚卻打某甲？
州云：似這猗死禪和，不打更待何時？頌云：
電光石火尚猶遲，猗死禪和那得知？轉面回頭擬尋討，夕陽已過綠梢西。
婆聞，卻云：趙州合吃婆手中棒。
州聞，哭云：可悲！可痛！
婆聞，乃嘆云：趙州眼光爍破四天下。
州聞，令人去問云：如何是趙州眼？婆乃豎起拳。
州聞，乃作頌送云：當機覿面提，覿面當機疾。報爾凌行婆，哭聲何得失？
婆答云：哭聲師已曉，已曉復誰知？當時摩竭令，幾喪目前機。頌云：
眼光爍破四天下，婆子拳頭沒縫罅。當機覿面事如何？猛虎脊梁誰解跨？
南泉云：三世諸佛不知有，貍奴白牯卻知有。頌云：
三世諸佛不知有，老老大大外邊走。眼皮蓋盡五須彌，大洋海飜筋斗。
貍奴白牯卻知有，瀑布不溜青山走。堪笑無端王老師，錯認簸箕作熨斗。
臨濟問寺主：甚麼處去來？
云：州中糶黃米去來。
濟以拄杖畫一畫，云：還糶得這個麼？主便喝，濟便打。
次典座至，濟乃舉似典座，座云：寺主不會和尚意。
濟云：你又作麼生？座禮拜，濟亦打。頌云：
一堆紅焰亘晴空，不問金鍮鐵錫銅，入盡教成水去，那容蚊蚋泊其中？
五祖和尚舉：僧問趙州：如何是祖師西來意？州云：庭前柏樹子。恁麼會便不是了也。如何是祖師西來意？庭前柏樹子。恁麼會方始是。頌云：
崎崎嶇嶇平坦坦，平坦坦處甚崎嶇。驀地跛驢能蹴蹋，抹過追風天馬駒。
師室中常舉竹篦問學者曰：喚作竹篦則觸，不喚作竹篦則背。眾下語皆不契。因僧請益，復成五頌示之。頌云：
云門舉起竹篦，開口知君話墮。上方香積不餐，甘伏食人涕唾。
云門舉起竹篦，禪和切忌針錐。鸞鳳不棲荊棘，偏守空池。
云門舉起竹篦，通身帶水拖泥。奉報參玄上士，撒手懸崖勿遲。
云門舉起竹篦，擬議知君亂統。直饒救得眼睛，當下失卻鼻孔。
云門舉起竹篦，露出心肝五臟。可憐猗死禪和，猶自魂飛膽喪。
