禪師名居遯，生於郭氏，撫州南城人也。年十四，依吉州滿田寺剃落。又六年，詣嵩岳受具。遯風骨癯甚，視瞻凝遠，性夷粹，語論英發。
初謁翠微不契，至臨濟亦不契，乃造洞山悟本價禪師，問：如何是祖師西來意？
價曰：待洞水逆流即告汝道。遯豁然大悟，研味其旨，悲欣交集，服勤八年，日增智證，價稱其能。
馬氏方據有長沙，興崇梵坊，聞遯名，請說法于龍牙法濟禪寺。僧問：如何是道？
遯曰：無異人心。又曰：夫言修道者，此是勸諭之詞，接引之語。從上已來，無法與人，只是相承種種方便，為說出意旨，令識自心，究竟無法可得，無道可修，故云菩提道自然。今言法者，是軌持之名。道是眾生體性，未有世界，早有此性；世界壞時，此性不滅，喚作隨流之性，常無變易。作麼生可持以與人，又可作意而修得哉？
僧又問：如何是祖師西來意？
遯曰：待石烏龜解語即向汝道。
進曰：石龜語也。
曰：向汝道什麼？其僧亦悟。
又僧問：大庾嶺提不起時如何？
遯曰：六祖為什麼將得去？
又問：維摩掌擎世界，未審維摩在什麼處立？
遯曰：汝道維摩掌擎世界？其對機峻峭，無滲漏類如此。
偽梁龍德五年癸未八月示疾。九月十三日夜半，有大星殞于方丈前，詰旦加趺而化，閱世八十有九，坐六十有九夏。
贊曰：予觀龍牙偈曰：學道先須有悟由，還如曾鬬快龍舟。雖然舊閣閑田地，一度嬴來方始休。君若隨緣得似風，吹沙走石不勞功。但於事上通無事，見色聞聲不用聾。皆清深精密，如其為人。疑問翠微、臨濟祖意、度禪板、蒲團機語，在已見洞山之後，雪竇以瞎龍死水罪之，龍牙聞之必大笑。
智覺禪師者，諱延壽，余杭王氏子。自其兒稚，知敬佛乘。及冠，日一食，誦法華經，五行俱下，誦六十日而畢，有羊群跪而聽。年二十八，為華亭鎮將。嘗舟而歸錢塘，見漁船萬尾戢戢，惻然意折，以錢易之，放于江。裂縫掖，投翠巖永明禪師岑公學出世法，會岑遷，止龍冊寺。吳越文穆王聞其風，悅慕，聽其棄家為剃發。自受具，衣不繒纊，食無重味，持頭陀行。
嘗習定天臺天柱峰之下，有烏類尺鷃巢衣如襵中。時韶國師眼目出間，北面而師事之。韶曰：汝與元帥有緣，它日大作佛事，惜吾不及見耳！
初說法雪竇山。建隆元年，忠懿王移之于靈隱新寺，為第一世。明年，又移之于永明寺，為第二世，眾至二千人，時號慈氏下生。指法以佛祖之語為銓準，曰：迦葉波初聞偈曰：諸法從緣生，諸法從緣滅。我師大沙門，嘗作如是說。此佛祖骨髓也。龍勝曰：無物從緣生，無物從緣滅。起唯諸緣起，滅唯諸緣滅。乃知色生時，但是空生；色滅時，但是空滅。譬如風性本不動，以緣起故動；儻風本性動，則寧有靜時哉？密室中若有風，風何不動？若無風，遇緣即起。非特風為然，一切法皆然。維摩謂文殊師利曰：不來相而來，不見相而見。文殊乃曰：如是，居士若來已，更不來；若去已，更不去。所以者何？來者無所從來，去者無所至。所可見者，更不可見。此緣起無生之旨也。
僧問：長沙偈曰：學道之人未識真，只為從來認識神，無始時來生死本，癡人喚作本來人。豈離識性，別有真心耶？
智覺曰：如來世尊於首楞嚴會上，為阿難揀別詳矣，而汝猶故不信。阿難以推窮尋逐者為心，遭佛呵之。推窮尋逐者，識也，若以識法隨相行，則煩惱名識不名心也。意者，憶也，憶想前境起於妄，并是妄識不干心事。心非有無，有無不染心；非垢凈，垢凈不污；乃至迷悟凡圣行住坐臥，竝是妄識，非心也。心本不生，今亦不滅，若知自心如此，於諸佛亦然。故維摩曰：直心是道場，無虛假故。
智覺以一代時教流傳此土，不見大全，而天臺、賢首、慈恩性相三宗又互相矛盾，乃為重閣舘，三宗知法比丘更相設難，至波險處，以心宗旨要折中之，因集方等秘經六十部，西天此土圣賢之語三百家，以佐三宗之義，為一百卷，號宗鏡錄，天下學者傳誦焉。
僧問：如和尚所論，宗鏡唯立一心之旨，能攝無量法門，此心含一切法耶？生一切法耶？若生者，是自生歟？從他而生歟？共生無因而生歟？
答曰：此心不縱不橫，非他非自。何以知之？若言含一切法，即是橫；若言生一切法，即是縱；若言自生，則心豈復生心乎？若言他生，即不得自矧。
曰：有他乎？若言共生，則自他尚無有，以何為共哉？若言無因而生者，當思有因尚不許言生，況曰無因哉！
僧曰：審非四性所生，則世尊云何說意根生意識，心如世畫師，無不從心造？然則豈非自生乎？又說心不孤起，必藉緣而起，有緣思生，無緣思不生，則豈非他生乎？又說所言六觸因緣生六受，得一切法，然則豈非共生乎？又說十二因緣非佛、天、人、修羅作，性自爾故，然則豈非無因而生乎？
智覺笑曰：諸佛隨緣差別，俯應群機，生善破惡，令入第一義諦，是四種悉檀方便之語，如以空拳示小兒耳，豈有實法哉？
僧曰：然則一切法是心否？
曰：若是，即成二。
僧曰：審爾則一切不立，俱非耶？
曰：非亦成二，汝豈不聞首楞嚴曰：我真文殊，無是文殊，若有是者，則二文殊，然我今日非無文殊，於中實無是非二相。
僧曰：既無二相，宗一可乎？
曰：是非既乖大旨，一二還背圓宗。
僧曰：如何用心，方稱此旨？
曰：境智俱亡，云何說契？
僧曰：如是則言思道斷，心智路絕矣。
曰：此亦強言，隨他意轉，雖欲隱形，而未忘跡。
僧曰：如何得形迹俱忘？
曰：本無朕跡，云何說忘？
僧曰：我知之矣，要當如人飲水，冷暖自知，當大悟時節，神而明之。
曰：我此門中亦無迷悟、明與不明之理，撒手似君無一物，徒勞辛苦說千般。此事非上根大器，莫能荷擔。先德曰：盡十方世界，覓一人為伴無有也。
又曰：止是一人，承紹祖位，終無第二人。若未親到，謾疲神思。借曰玄之又玄，妙之又妙，但是方便門中旁贊助入之語，於自己分上親照之時反視之，皆為魔說。虛妄浮心，多諸巧見，不能成就圓覺，但以形言迹，文彩生時，皆是執方便門。迷真實道，要須如百尺竿頭，放身乃可耳。
僧曰：愿乞最後一言。
曰：化人問幻士，谷響答泉聲，欲達吾宗旨，泥牛水上行。
又嘗謂門弟子曰：夫佛祖正宗，則真唯識，才有信處，皆可為人。若論修證之門，則諸方皆云功未齊於諸圣。且教中所許初心菩薩皆可比知，亦許約教而會，先以聞解信入，後以無思契同。若入信門，便登祖位。且約現今世間之事，眾世界中，第一、比知；第二、現知；第三、約教而知。
第一、比知者，且如即今有漏之身，夜皆有夢，夢中所見好惡境界，憂喜宛然，覺來床上安眠，何曾是實？并是夢中意識思想所為，則可比知覺時之事，皆如夢中無實。夫過去、未來、現在三世境界，元是第八阿賴耶識親相分，唯是本識所變。若現在之境，是明了意識分別；若過去、未來之境，是獨散意識思惟。夢覺之境雖殊，俱不出於意識，則唯心之旨比況昭然。
第二、現知者，即是對事分明不待立。況且如現見青白等物時，物本自虛，不言我青我白，皆是眼識分，與同時意識計度分別為青為白。以意辨為色，以言說為青，皆是意言自妄安置，以六塵鈍故，體不自立，名不自呼。一色既然，萬法咸爾，皆無自性，悉是意言，故曰：萬法本閑，而人自鬧。是以若有心起時，萬境皆有；若空心起處，萬境皆空。則空不自空，因心故空；有自不有，因心故有。既非空非有，則唯識唯心。若無於心，萬法安寄？又如過去之境，何曾是有？隨念起處，忽然現前；若想不生，境亦不現。此皆是眾生日用可以現知，不待功成，豈假修得？凡有心者，并可證知。故先德曰：如大根人知唯識者，恒觀自心，意言為境。此初觀時，雖未成圣分，知意言則是菩薩。
第三、約教而知者，大經云：三界唯心，萬法唯識。此是所現本理，能詮正宗也。
智覺乘大愿力，為震旦法施主，聲被異國，高麗遣僧航海問道，其國王投書叙門弟子之禮，奉金絲織成伽梨、水精、數珠、金澡缾等，并僧三十六人親承印記，相繼歸本國，各化一方。
以開寶八年乙亥十二月示疾，二十六日辰時，焚香告眾，跏趺而化。明年正月六日，塔于大慈山。閱世七十有二，坐四十有二夏。
贊曰：予初讀自行錄，錄其行事，日百八件，計其貌狀，必枯悴尪劣，及見其畫像，凜然豐碩，眉目秀拔，氣和如春。味其平生，如千江之月；研其說法，如禹之治水、孔子之聞韶、羿之射、王良之御、孫子之用兵、左丘明太史公之文章。嗚呼！真乘悲愿而至者也。
禪師名道簡，其先范陽人，史失其氏。天姿粹美，閑靜寡言。童子剃落，受滿分戒。徧游叢席，造云居，謁膺禪師。膺與語連三日，大奇之，而誡令刻苦事眾。於是簡躬探井臼，司樵爨，徧掌寺務，不妨商略古今。眾莫有知者，以臘高為堂中第一座。
先是，高安洞山有神靈甚，膺公住三峰時，受服役，既來云居，神亦從至，舍於枯樹之下，而樹茂，號安樂樹神。屬膺將順寂，主事僧白曰：和尚即不諱，誰可繼者？
曰：堂中簡主事。
僧意不在簡，謂令揀選可當說法者。僉曰：第二座可。然且攝禮先請簡，簡豈敢當也？
既申請，簡無所辭讓，即自持道具入方丈，攝眾演法自如。主事僧大沮，簡知之，一夕遁去，安樂樹神者號泣。詰旦，眾追至麥莊，悔過迎歸，聞空中連呼曰：和尚來也！
僧問：如何是和尚家風？
曰：隨處得自在。
問：維摩豈不是金粟如來？
曰：是。
曰：為什麼卻在釋迦會下聽法？
曰：他不爭人我。
問：如何是朱頂王菩薩？
曰：問這赤頭漢作麼？
問：橫身蓋覆時如何？
曰：還蓋得麼？
問：虵子為什麼吞卻虵師？
曰：在理何傷？
問：諸佛道不得處，和尚還道得麼？
曰：汝道什麼處諸圣道不得？
問：路逢猛虎時如何？
曰：千人萬人不逢，偏汝便逢。
問：獨宿孤峰時如何？
曰：閑著七間僧堂不宿，阿誰教汝孤峰獨宿？
問：古人云：若欲保任此事，直須向高高山頂立，深深海行。意旨如何？
曰：高峰深海，迥絕孤危，似汝閨合中軟暖麼？
又問：叢林多好論尊貴邊事，如何？
曰：要汝知大唐天子不書斷，會麼？
簡契悟精深，履踐明驗，而對機應物，度越格量，天下宗之。師壽八十余，無疾而化。廬州帥張崇為建塔于本山。
贊曰：大陽明安嘗疏藥山之語曰：高高山上標不出，深深海底藏不沒。其兒孫遵承之，以為妙得其旨。及聞云居之言，則如真虎踞地而吼，百獸震恐，乃悟明安所示，蓋裴旻之虎也。予為作偈曰：高高山上立，深深海底行。道人行立處，塵世有誰爭？無間功不立，渠儂尊貴生。詶君顛倒欲，枯木一枝榮。