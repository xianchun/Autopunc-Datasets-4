三、因緣說一周，被下根二：初、略敘科義化城本無而權設，以濟阻修愿息之人，而進之令至寶所。喻小果非實而權設，以濟樂小求證之人，而引之令入佛慧也。謂之因緣說者，由前喻說乃至藥草，皆以法一而機異，恐下根以為終不可及，遂生懈退。於是明曩因曾化示，今緣已熟，勝果在近，使無退墮，而遂舍化城，趍寶所也。
二、依科釋文二：初、正說因緣六：一、標本始佛告諸比丘至劫名大相。
大通智勝者，一乘實智之果佛也。其智之體，囊括十虛為大，徹照塵劫為通，物無與等為勝。以跡言之，則釋迦因地之宗師；以理推之，則眾生本源之覺體也。眾生覺體本來若此，但為自迷色心之內，故小而不大；封滯無明之殼，故礙而不通；潛伏妄識之陋，故劣而不勝。夫能了色心之迷滯，破無明之封殼，則勝智現前，與佛無別矣。言過無量不思議劫者，明此智體其來無始，非情塵數量所及也。
諸比丘至譬如三千大千世界所有地種。
將明極多之地，設此為種，以出生余地。
假使有人磨以為墨至不也，世尊。
此舉極多之地。
諸比丘至盡抹為塵，一塵一劫。
此數極多之劫。
彼佛滅度已來至百千萬億阿僧只劫。
勝智無古無今，未始滅度，而彼佛滅度如是久遠者，對下根述情言之耳。若吾輩者，失滅勝智，迷淪已來，不知過若干劫耶，誠不可以塵墨數也。法說，明所化之因，但舉成佛已來，而不言劫數。喻說，則舉二萬億佛所教化之事。至此，則舉塵劫因緣，其對上、中、下根明矣。
我以如來知見力故，觀彼久遠，猶若今日。
以眾生知見，則迷淪妄計，故智勝之佛，隔塵墨劫。以如來知見，則古今一時，故觀彼久遠，猶若今日，此又釋迦之大通也。
爾時，世尊欲重宣此義，而說偈言：我念過去世至通達無量劫。
頌大通本始，及示釋迦宿智之明達也。知彼佛滅度者，所謂猶若今日也。及聲聞菩薩，如見今滅度者，亦知彼眾滅度之事，如今見也。佛智凈微妙，通達無量劫者，頌釋迦之大通也。勑諸比丘使知者，將說宿世因緣，使信如來明見無錯謬也。
二、敘昔因十二：初、大通成道佛告諸比丘至而諸佛法猶不在前。
法身慧命，其來無始，則五百萬億姟劫猶為應緣之壽，不足多也。所謂佛法者，一乘實智佛知見也。上根頓悟，即成佛道；下根障重，必假漸修。今大通經十小劫猶不現前，乃應下根示現而已。蓋下根因十使煩惱惑障，失滅勝智，甚大久遠，勢須積行，次第斷治。故言自一小劫，至十小劫，斷盡惑障，智乃現前。所以大通應機若此，故王子贊曰：為度眾生故，於無量億歲，爾乃得成佛。此應機示現明矣。
爾時，忉利諸天至當得阿耨多羅三藐三菩提。
敘大通將坐道場，諸天設座請佛也。或謂本坐道場，佛法不現，移坐於此，即得菩提，表遣跡忘緣，然後契道。然下云適坐此座，滿十小劫，殆非移坐即得。
適坐此座時至至於滅度亦復如是。
適坐，初坐也。初坐而雨華作樂，乃至滅度亦復如是，言諸天欽向之至也。
諸比丘至成阿耨多羅三藐三菩提。
表十使惑盡，勝智圓現，成最正覺。
其佛未出家時，有十六子，其第一者，名曰智積。
諸佛應跡，本為表法。燈明未出家有八子，大通未出家有十六子，皆表在纏八識。前對上根，正而不邪，故唯八而已；此對下根，邪正兼混，故有十六。一名智積者，由智有所積故，為在纏之識。若運而無積，斯為大通勝智矣。燈明之子，一名有意，亦有積之義。
諸子各有種種珍異翫好之具至繞佛畢已。
燈明之子止言領四天下，表上根唯四大為累而已。智勝之子言各有種種玩好者，表下根有種種欲深心所著之積。舍珍詣佛者，以其有積，則未能大通，能舍欲著，乃證通智也。王子所養之母不一，故言諸母涕泣而隨，以愛難遽舍也。輪王即大通之父，於智積為祖。
三、王子贊佛三：初、贊滿愿成道一心合掌，瞻仰世尊，以偈頌曰：大威德世尊至善哉吉無上。
久乃成佛，待度生之愿滿也。善吉無上，贊吉祥之道尊也。
世尊甚希有至安住無漏法。
安憺不亂，定圓也。究竟無漏，慧圓也。
今者見世尊至永不聞佛名。
得善利者，將除苦盲，識苦盡道，知求解脫也。盲言內無慧目，瞑言外無慧日也。苦盡道，即所謂說諸盡苦道，示之以涅盤，乃初心之利。
今佛得最上至歸命無上尊。
結慶也。
爾時，十六王子偈贊佛已至重說偈言。
法輪，取運濟無滯也。
世雄無等倫至當轉無上輪。
初四句頌德請法，從度脫於我等至眾生亦復然，即希慕法利也。從世尊知眾生至當轉無上輪，愿應機而說也。所念所行，言向道之機。智力福力，言受道之質。宿命行業，言得道之因。各有小大淺深，佛悉知見，故當應機也。
佛告諸比丘至此中云何忽生眾生。
眾生以無明固結，感地大礙而不通，障蔽妙明。故諸佛得道，皆動地放光，示翻破無明，顯發智光也。其國中間幽瞑之處，即所謂鐵圍兩山黑暗之間也。其中眾生，昔處幽瞑，各不相見，因明乃見，故疑忽生也。夫人以五蘊眾相和合有生，而封蔀無明，誠非日月威光所能照燭。及乎勝智開明，乃知眾生之相，從芒芴間忽然幻有，亦若是矣。
又其國界諸天宮殿至勝諸天光。
諸天雖有常光，不及佛光。
六、諸天請法五：一、東方五百梵王四：初、佛光感動佛光大明，感動十方，各尋光詣佛，獻供請法。復有四科。
爾時，東方五百萬億諸國土中至而說偈言。
我等諸宮殿至遍照於十方。
諸天有大威德者將生，則祥光先見，名大德天。
爾時，五百萬億國土至請佛轉法輪。
諸天有隨身宮殿，故云與宮殿俱。
即時，諸梵天王至所獻宮殿，愿垂納處。
以華散佛，所以尊師，并以供樹，所以重道。華如須彌山，樹高十由旬，皆佛報身之量感變也。譬龍王降雨，洪注十方，豈彼水之能多？所變在龍而已。
時諸梵天王即於佛前，一心同聲以偈頌曰：世尊甚希有至唯愿哀納受。
具無量功德，能救護一切，贊所蘊也。十方諸眾生，普皆蒙饒益澄神，外資色力，內資智慧，為善業因緣，能致樂事，能生樂想，由其不聞，故反之也。樂想者，厭苦想樂也。末後一偈，為廣大回向。
爾時，五百萬億諸梵天王偈贊佛已至而說偈言。
世尊轉法輪至無量劫習法。
前言甘露門，此言甘露鼓，皆取其能除苦惱，惟門言悟入，鼓言警發。