法界本無眾生，眾生緣乎妄見；如來本無言教，言教為乎有情。妄見者，眾生之病；言教者，眾生之藥。以藥治病，則病無不治；以言覺妄，則妄無不覺。凡夫日用而不知，如來之道鮮矣。故我能仁大覺，愍群機之未悟也，於是仰推大慈，俯垂妙范。華嚴頓示，聲聞尚若盲聾；阿含委說，菩薩未蒙獲益。方等贊大，般若蕩空，涅盤殊途同歸，法華普皆受記。
於是群經森列，偏贊西方。蓋以阿彌陀佛愿廣緣強，法尊理備而然爾。其教也，指佛國為歸趣，華池寶地，勝妙莊嚴，令忻彼而厭此也；其理也，示彌陀即自性，念念圓明，心心實相，如大海之混百川也；其行也，開示十六觀門，攝心妙境，了性相空，如明鏡之見面像也；其果也，九品次第化生，普攝利鈍，登不退階，至無上之菩提道也。是故九界眾生以無所得心而修佛國妙行，不亦宜乎？如來出世之懷，於斯盡矣。
偏贊之辭，有其旨焉，真百千三昧之要門，乃一實境界之直道。論事儀，則懺六根，雪三業；究宗旨，則空萬法，了一心。是謂超苦海之健舟，救急病之良藥。信斯道者，開本覺心，出五濁苦，達真凈土，了性彌陀，若明月之當空，似蓮花之出水，故蓮宗之教，以是名焉。
楊無為云：蓮者，出乎淤泥，不舍眾生界也。處空無染，顯露清凈體也。華而有實，非魔境也。華實同時，因果一如也。華開蓮現，示權顯實也。華落蓮成，廢權立實也。一蓮生無量華，建立一切法也。十方同一華藏，示佛境無異也。蓮教之義，得非是歟？
所以興慈運悲者，游戲於常光之界；戒珠義海者，涵泳於解脫之淵。是以天龍護持，王臣致敬，古今不墜其化，士民仰慕其風。非夫大悲愿力撫哀末習，其孰能臻此哉？是故龍樹論證之，晉賢社修之，天臺判釋之，慈恩通贊之，慈照集而懺之，宗坦疏而解之。宿衲名儒奉之者，寶珠有集；高賢達士修之者，簡編有題。
於戲！大法下衰，去圣逾遠，事佛者眾，謀道者稀。競聲利為己能，視流通為兒戲，遂令法門凋瘵，教網傾頹，實賴後賢克荷斯道，普冀亡軀為法，潔己依師。欲達真乘，須親教典，稟教乃能明理，明理然後修行，行愿無虧，道果可證。故知耳聞目見，當依四法以思修；口誦心違，縱解千章而何益？是乃心以教照，佛以念持，非以戒防，罪以懺雪，道以實踐，動以禮行，近則期於立身揚名，遠則希於革凡成圣。發揮佛祖之道，舍我輩而誰歟？
堅秉慧刀，裂開魔網，飲正法之甘露，伐邪見之稠林。避惡友，如避虎狼；事良朋，如事父母。謹守志節，毋退大心，正覺可遵，非道莫履，有過務速改，有善勿矜夸，自然與禍斯違，與福斯會，現居塵世，則人敬之，天佑之；他日凈方，則圣可期，道可至。豈在乎相形問命，諂求榮達之時？又何必望影瞻光，卜度終歸之日？此匪道人之見識，實乃凡庸之妄情。
莫徇他求，但依本分在，當仁而不讓。宜見賢以思齊，名利不足動於懷，死生不足勞其慮。欲功成而志遂，必自邇而涉遐，當驗果以推因，信有作而有報。智足以照惑，明足以燭幽，言斯可法，行斯可樂，德義可尊，進退可度。辯偽識真，若試金之美石；除昏鑒物，猶照世之真燈。是大導師，作不請友，擲出龍宮之寶，均施群生；撤開祖門之關，普容來者。蠲滌邪病，指歸妙源，俾昏鏡以重磨，若垢衣而再凈，使真風復振，福及大千，睹慧日增明，輝騰萬古。可謂法主之真子，可謂大丈夫焉！以此而奉西方大圣人之教者，復何愧歟？
寶積經云：世尊父王頂禮佛足，一心合掌，而白佛言：云何修行，當得諸佛之道？佛言：一切眾生皆即是佛，汝今當念西方世界阿彌陀佛，常勤精進，當得佛道。王言：一切眾生云何是佛？佛言：一切法無生，無動搖，無取舍，無相貌，無自性，可於此佛法中安住其心，勿信於他。爾時，父王與七萬釋種聞說是法，信解歡喜，悟無生忍。佛現微笑，而說偈曰：釋種決定智，是故於佛法，決定心安住，人中命終已，得生安樂國，面奉阿彌陀，無畏成菩提。
華嚴經入法界品云：德云比丘告善財言：善男子！我得自在決定解力，信眼清凈，智光照耀，普觀境界，離一切障，具清凈行，往詣十方，供養諸佛，常念一切諸佛如來，總持一切諸佛正法，常見一切諸佛隨諸眾生種種心樂，示現種種，成正覺門，於大眾中而師子吼。善男子！我惟得此憶念一切諸佛境界智慧光明普見法門，所謂智光普照念佛門、令一切眾生念佛門、令安住力念佛門、令安住法念佛門、照曜諸方念佛門、入不可見處念佛門、住於諸劫念佛門、住一切時念佛門、住一切剎念佛門、住一切世念佛門、住一切境念佛門、住寂滅念佛門、住遠離念佛門、住廣大念佛門、住微細念佛門、住莊嚴念佛門、住能事念佛門、住自在心念佛門、住自業念佛門、住神變念佛門、住虛空念佛門。
華嚴經云：一切威儀中，常念佛功德，晝夜無暫斷，如是業應作。
大智度論云：佛是無上法王，諸大菩薩為法臣。諸臣所尊重者，惟佛法王，是故菩薩應當念佛。又云：有諸菩薩自念往昔謗般若，墮惡道，經無量劫，雖修余行，未能得出。後遇善知識，教行念佛三昧，即得并遣罪障，方得解脫。又偈云：若人愿作佛，心念阿彌陀，即時為現身，故我皈命禮。
甘露疏云：一、詞少易行勝，唯稱一句南無阿彌陀佛，一切人可念故；二、念緣佛境勝，一心緣念佛身相好，凈國為境故；三、離難獲安勝，諸佛菩薩加護念佛者無諸患難，安慶吉祥；四、稱名滅罪勝，念佛一聲，滅八十億劫生死重罪；五、持念獲福勝，稱佛一聲，勝四天下七寶供佛及阿羅漢；六、果感見佛勝，眾生念佛，必定見佛；七、親迎往生勝，化佛菩薩放光迎接行者往生佛土。
此土但有信愿念佛，不斷煩惱，不舍家緣，不修禪定，臨命終時，彌陀接引，皆得往生凈土，便獲神通，得不退轉，直至菩提。凡圣同居土者，乃自他受用，三光具足，總攝四土，九品化生。據理，後三土皆在其中，不別出，而秪引下下品者，蓋祖師明其易修易往也。其余品位高低，各隨行愿修證而成也。
此土皆是定性小乘根性，怕怖三界如虎、鬼、龍、蛇，破見思惑，殺貪嗔癡，斷如來種，如獐獨跳，不顧後群，偏執小見，沈空滯寂，生方便土，如來純說大乘調伏。
此土皆是大乘圓修三觀，十住、十行、十向、十地、等覺，法身大士如塵若沙，各各分破無明，分身十方，八相成道，度脫眾生，皆未究竟，天臺賢首教委明。
此土是寂，上乘境界，惑盡情忘，諸法不生，般若不生，不生不生，名大涅盤。究竟居涅盤山頂，端居常寂光土，名清凈法身毗盧遮那佛，名到彼岸，亦名空劫以前自己也。
阿鼻依正，全處極圣之自身心土，毗盧不逾下凡之一念，智者云：豈離伽耶別求常寂光土？須知毗盧遮那遍一切處，善觀心者，一切萬法惟心本具耳。
夫終日寂光而未常寂光者，凡夫也；欲證寂光而未極寂光者，菩薩也；具足寂光而住持寂光者，如來也。常寂光凈土是離相心，若到此地，見一切處皆常寂光。
教是佛眼，禪是佛心。心若無眼，心無所依；眼若無心，眼無所見；心眼和合，方辨東西。禪教和融，善知通塞。當知機有利鈍，法有開遮，若定作一路收機，都成謗法，四門入郭，都至府前。四土修心，各登彼岸，聽教之士，不可偏邪，參禪之流，應如是會。權實方便，運用在人，惟宜事理融通，不可執法而成病。
聞、思、修三慧，戒、定、慧三學，各要反本還源，盡欲革凡成圣。今人不了，各執一邊，只說教不通禪，禪不通教，本為去執，反屬偏情，平等修心，卻生分別。禪云黃花翠竹，總是真如；教云一色一香，無非中道；勢至菩薩因念佛故，自得心開；智者大師誦法華經，得見真法。是處各存妙道，豈在喧爭？今要凡心與身土和融，念佛與禪教一道，入門雖別，到底是同，休起愛憎，莫分彼此，各須究本，勿競枝條，不可執實而謗權，競權而謗實也。
清涼國師云：塵勞業海，結惑堅執。情盡見除，不勞收拾。
夫法、報、應之三身，寂光同居四土，各要歸源，咸回一路。一身、三身，四土、一土，非後非前，無來無去，情見有差，非佛隱覆。秪許心傳，不通言句，周遍圓融，無盡無窮，一真無礙，重更重重，帝珠莫喻，梵網難同。撥轉機關，八達四通，不在伶俐，唯假惺惺。毗盧得道，許汝便成，永絕生死，即放光明。若不擬議，海晏河清。
一土分四土，土土各三身，身土無有盡，情見恰如星。
如來無礙力，似月在天輪，州州皆見月，處處有光明。
大道通天下，明明幾百州，州州各道路，路路合春秋。
迷後三身別，悟來一也休，這般無彼此，莫把結怨讎。
本自無蹤無跡，方便與君拈出，
有人問我何為？南無阿彌陀佛。
因修三昧念彌陀，忽睹彌陀心上過，
始覺行行皆寶所，方知土土悉交羅。
天臺賢首慈恩教，達磨南山意不殊，
法門頭數無窮盡，不離毫端絕妙麤。
三德秘藏及三身，舒卷臨機分不分，
處處融通無罣礙，勿教一向作三人。
佛法僧寶最為真，豈異而今一點靈？
舉一即三三是一，莫教錯認定盤星。
毗盧即是寂光土，寂光即是大毗盧，
身土本來無二相，皇城原是大京都。
此心即是彌陀佛，彌陀即是自心源，
皆道蟾光有虧減，誰信從來日日圓？
一念圓明法界周，免向三只著劫修，
若也此中明了得，一點微塵也不留。
毗盧海藏全無跡，寂光妙土亦無蹤，
劫火洞然毫末盡，青山依舊白云中。
寂光金寶及泥沙，到處無心便是家，
了得個中玄妙意，優曇元是白蓮花。
心心念念彌陀佛，頭頭處處古毗盧，
微塵剎海如星布，撮在山僧一畫圖。