戊三、明止觀體狀三：初、總標；二、別解；三、總結。己今初。
次明第三、止觀體狀，就中復有二番明義：一、就染濁三性以明止觀體狀；二、就清凈三性以明止觀體狀。
體狀，猶言相貌，乃正示下手功夫之方法也。
己二、別解二：初、約染濁三性；二、約清凈三性。庚初中三：初、分科；二、各釋；三通簡。辛今初。
初就染濁三性中，復作三門分別：一、依分別性以明；二、約依他性以顯；三、對真實性以示。
辛二、各釋三：初、約分別性；二、約依他性；三、約真實性。壬初中二：初、從觀入止；二、從止復觀。癸初又二：初、明觀；二、明止。子今初。
對分別性以明止觀體狀者，先從觀入止。所言觀者，當觀五陰及外六塵，隨一一法，悉作是念：我今所見此法，謂為實有，形質堅礙，本來如是者，但是意識有果時無明故，不知此法是虛。以不知法是虛故，即起妄想，執以為實，是故今時意確然將作實事。復當念言：無始已來由執實故，於一切境界起貪瞋癡，造種種業，招生感死，莫能自出。作此解者，即名觀門。
五陰六塵本是依他起性，似有非實，妄想執實，乃是分別性也。繇分別故，起惑造業，招生死苦，知其過患，即名觀門，以是出世初方便故。
子二、明止。
作此觀已，復作此念：我今既知由無明妄想，非實謂實，故流轉生死，今復云何仍欲信此癡妄之心？是故違之，強觀諸法唯是心相虛狀無實。猶如小兒愛鏡中像，謂是實人。然此鏡像，體性無實，但由小兒心自謂實，謂實之時即無實也。我今亦爾，以迷妄故，非實謂實，設使意確然執為實時，即是無實，猶如想心所見境界，無有實事也。復當觀此能觀之心亦無實念，但以癡妄，謂有實念，道理即無實也。如是次第以後念破前念，猶如夢中所有憶念思量之心，無有實念也。作此解故，執心止息，即名從觀入止也。
此中具有兩重觀察：先強觀諸法惟是心相，以破實有境執；次復觀此能觀之心亦無實念，以破實有心執。二種實執既破，即名從觀入止也。毘舍浮佛偈云：假借四大以為身，心本無生因境有。正是此意。蓋眾生無始以來妄認四大為自身相，妄認六塵緣影為自心相。儻不以四大觀身、四蘊觀心，則實執何繇可破？實執不破，生死浩然，故大小兩乘通以此觀此止為下手之處，但達依止一心而修，即名大乘止觀；不達依止一心而修，乃成小乘止觀耳。
夫強觀諸法無實，復觀能觀無念，一往似屬從假入空，然了達色心本空，非滅故空，亦是即隨緣而觀不變，如觀波即水，波無波相，則非但空明矣。
言次第以後念破前念者，先以能觀破諸法，後復以觀破能觀，重重推破，不令一念稍執實故。然不可計前念為所觀，後念為能觀也。以後念起時，前念已滅，不得成所觀境，但借前念之本虛，以知後念之非有，仍是前念為能觀，後念為所觀。繇能觀故，令於所觀不起實執，四運推簡，正旨如此。若執重者，一一運中仍須四性簡責，知其無生無滅，方成唯心識觀之門。
癸二、從止復觀。
復有知諸法無實故，反觀本自，謂為實時，但是無明妄想，即名從止起觀。若從此止徑入依他性觀者，即名從止入觀。
復局炤俗，名為從止起觀，以即分別性為境故，轉入依他性觀，名為從止入觀，以境智俱增進故。
壬二、約依他性二：初、從觀入止；二、從止復觀。癸初中二：初、明觀；二、明止。子今初。
次明依他性中止觀體狀者，亦先從觀入止。所言觀者，謂因前分別性中止行，知法無實，故此中即解一切五陰六塵，隨一一法，悉皆心作，但有虛相，猶如想心所見，似有境界，其體是虛。作此解者，即名為觀。
一切五陰六塵皆屬因緣所生，正是依他性也。解其悉皆心作，所謂本如來藏。言但有虛相等，一往似屬從空入假，然了達似有非有，全體作相，所謂不變隨緣，則非偏假明矣。
子二、明止。
作此觀已，復作是念：此等虛法但以無明妄想妄業熏心故，心似所熏之法顯現，猶如熱病因緣，眼中自現空華，然此華體相，有即非有，不生不滅。我今所見虛法亦復如是，唯一心所現，有即非有，本自無生，今即無滅。如是緣心遣心，知相本無，故虛相之執即滅，即名從觀入止。
緣心遣心，謂緣唯心之旨，以遣執虛相之心也。前分別性中明止，但滅執實之心；今并止其謂有虛相之心，故得為真如觀作方便也。
癸二、從止復觀。
既知諸法有即非有，而復知不妨非有而有，似有顯現，即名從止起觀。若從此止行徑入真實性觀者，此即名從止入觀也。
有即非有，幻有不礙真空；非有而有，真空不礙幻有。然皆以依他性為所觀境，但是復局炤俗，故名從止起觀。若轉入真實性觀，則境智又俱進矣。
壬三、約真實性，有四重：初一重，從觀入止，明無性性；第二重，從觀入止，明無真性；第三重止觀，明根本真如三昧；第四重止觀，明雙現前。癸今初。
次明第三、真實性中止觀體狀者，亦先從觀入止。所言觀者，因前依他性中止行，知一切法有即非有故，所以此中即知一切法本來唯心，心外無法。復作是念：既言心外無法，唯有一心，此心之相，何者是也？為無前二性故，即將此無以為心耶？為異彼無外，別有凈心耶？作此念時，即名為觀。即復念言：無是無法，對有而生，有尚本來不有，何有無法以為凈心？又復無法為四句攝，凈心即離四句，何得以此無法為凈心也？作此念時，執無之心即滅，則名為止。
文中先明觀，次明止。先明觀中，既知法本唯心，則離分別、依他二相。然不得將此二相之無以為心相，譬如不將無兔以為手巾，以凈心本性自有故也。次明止中，雙遮有無，圓離四句，以滅執無之心，所謂止息根本無明，停止中道實諦，以其除妄空故，名無性性，當知非但中也。
癸第二重，從觀入止，明無真性。
又從此止更入觀門，觀於凈心，作如是念：二性之無既非是心者，更有何法以為凈心？又復此心為可見耶？為不可見耶？為可念耶？為不可念耶？作此分別時，即名為觀。即復念言：心外無法，何有能見此心者？何有能念此心者？若更緣念此心，即成境界，即有能緣、所緣，即是心外有智，能觀此心，何名為如？又復我覛心之心，體唯是凈心，何有異法可緣可念也？但以妄想習氣故，自生分別。分別之相，有即非有，體唯凈心。又復設使分別，即知正是凈心分別也。喻如眼見空華，聞言華是眼作，有即非有，唯有自眼。聞此語已，知華本無，不著於華，反更開眼，自覛己眼，竟不能見。復謂種種眼根是己家眼。何以故？以不知能覛之眼即是所覛眼故。若能知華本無，眼外無法，唯有自眼，不須更覛於眼者，即不以眼覛眼。行者亦爾，聞言心外無法，唯有一心，故即使不念外法，但以妄想習氣故，更生分別，覛於凈心。是故當知能覛凈心者，即是凈心。設使應生分別，亦即是凈心，而凈心之體常無分別。作此解者，名為隨順真如，亦得名為止門。
文中亦先明觀，次明止。先明觀中，秪是簡責以破異執；次明止中，有法、有喻、有合。法中，能覛即是所覛，舉所成能。全能即所，所既即能，何可緣念？喻中，以眼喻真實性，華喻依他及分別性。既知華是眼作，何可更覛於眼？合中，以不更覛心即是安心已竟，名為隨順真如。以其異執永息，了知本寂，名無真性，不於二性之外別覛真也。
癸第三重止觀，明根本真如三昧。
久久修習，無明妄想習氣盡故，念即自息，名證真如，亦無異法來證，但如息波入水，即名此真如為大寂靜止門。復以發心已來，觀門方便及以悲愿熏習力故，即於定中興起大用，或從定起，若念若見，若心若境，種種差別，即是真如用義也。此名從止起觀。
從圓初住，名為隨順真如。歷盡四十一位，名為久久熏習。初成妙覺所證根本實智，名為大寂靜止門。所起後得智盡未來際常然大用之門，名為從止起觀也。又圓十信亦得名為隨順真如，初住已上亦得名為分證真如。分成就此止觀二門，具如下文斷得中辨。
癸第四重止觀，明雙現前。
又復熾然分別，而常體寂，雖常體寂，而即緣起分別，此名止觀雙行。
此躡上真如大寂靜止門及真如用義，而明其非異時也。此雙行平等止觀局惟佛果，通約性修。何以言之？二乘之人，定多慧少，不見佛性；菩薩之人，慧多定少，雖見佛性，而不了了；乃至等覺菩薩見於佛性，猶如隔羅望月，故知局惟佛果也。
然諸眾生雖繇迷理、迷事二種無明熾然分別，而體本常寂。即於常寂體中具足一切緣起分別，是謂理即雙行。若從知識及經卷聞此心性寂用之理，能解能知，是謂名字雙行。從此念念體其本寂，善能分別緣起，是謂觀行雙行。能體寂故，隨順奢摩他道，能分別故，隨順毘婆舍那，是謂相似雙行。止行現前，名首楞嚴三昧，觀行現前，名摩訶般若，是謂分證雙行。習氣盡故，法界一相，大用顯故，遍示三輪，是謂究竟雙行。妙明明妙，寂照照寂，從始至終，罔非性德，理即位中，名為逆修；名字已去，悉名順修。順逆雖殊，在性則一，故悟性者方成妙修。
得此第四、止觀雙行意已，方知前約二性所修止觀及真實性中前三番止觀，法爾亦是一一雙行，但明昧有殊，致使淺深差別耳。約染濁三性中分科并各釋竟。
辛三、通簡三：初、正簡示；二、約幻喻；三、約夢喻。壬初中四：初、簡止觀功能；二、簡四重深義；三、簡修有次第；四、簡妄執須除。癸今初。
上來三番明止觀二門。當知觀門即能成立三性緣起為有，止門即能除滅三性，得入三無性。入三無性者，謂除分別性，入無相性；除依他性，入無生性；除真實性，入無性性。
觀門成立三性緣起者，謂觀五陰六塵等法本虛，但是妄想執實，即能成立分別性緣起，以知諸法惟分別性，無實法故；次觀五陰六塵等法悉皆心作，其體是虛，即能成立依他性緣起，以知諸法悉依他起，但虛相故；次觀一切諸法本來惟心，心外無法，不將二無以為心相，即能成立真實性緣起，以知諸法有即非有，唯凈心故。
止門除滅三性，入三無性者，謂強觀諸法唯是心相虛狀無實，復觀能觀之心亦無實念，繇此執心止息，故名除分別性，入無相性；次觀虛法唯心所現，有即非有，無生無滅，繇此虛相執滅，故名除依他性，入無生性；次觀凈心圓離四句，不屬有無，亦非可緣可念，故名除真實性，入無性性也。
癸二、簡四重深義。
就真實性中，所以有四番明止觀者，但此窮深之處微妙難知，是故前示妄空非實，除妄空以明止，即是無性性。次一顯即偽是真，息異執以辨寂，即是無真性。是故無性性，或名無無性，或云無真性也。第三一重止觀者，即是根本真如三昧，最後第四一重止觀者，即是雙現前也。
何有無法以為凈心？故云示妄空非實。執無之心即滅，故云除妄空以明止。設使分別正是凈心分別，故云顯即偽是真。何有異法可緣可念？故云息異執以辨寂。余如上釋可知。
癸二、簡修有次第。
又復行者若利機深識，則不須從第一分別性修，但徑依第二依他性修，此依他性亦得名分別性，以具有二性義也。若不能如是者，即須次第從第一性修，然後依第二性修，依次而進也，終不得越前二性，徑依第三性修也。又復雖是初行，不妨念念之中三番并學，資成第三番也。
利機，謂智慧敏利。深識，謂識見深遠。利則觸著便知，深則不泥情執。蓋已先知一切唯心，諸法無實，故可徑觀本虛之法。以此本虛之法，不執便是依他，執乃妄成分別，元非二體二相。
又虛妄果報亦即名為分別性法故也。若不能了達境虛，即須如前次第修習，此易可知。然縱令極利根機，亦不得徑觀真實性法，以眾生無始以來全墮依他性中，離依他性，無真實性，如離流無水。設使徑觀真實，真實反是分別。譬如舍流覛水，非真水故。圓覺經云：未證無為而辨圓覺，彼圓覺性即同流轉。此之謂也。但能諦觀分別及依他性，任運自得，證真實性，如觸波流，全觸於水。
智者大師的指現前一念識心為所觀境，識心豈非依他性耶？觀此即是不思議境，既不思議，豈非真實性耶？若不立事境，單言理觀，極得意者，秪是清凈真如。其在初心，多屬惡取邪執，可不慎哉！
又復應知所以觀分別者，欲了分別無性，以入依他；觀依他者，欲了依他無性，而證真實。是則前二以為方便，正欲資成第三番耳。若約大途，則分別性中止觀，一往從假入空；依他性中止觀，一往從空入假；真實性中止觀，正顯中道妙定妙慧。然圓人初行，三止三觀具在一心中修，故不妨於念念中三番并學。從觀行三番入相似三番，從相似三番入分證三番，從分證三番入究竟三番，至於究竟，雖不妨仍說三性及三無性，而究竟統惟真實性矣。
癸四、簡妄執須除。
問曰：既言真實性法，有何可除？若可除者，即非真實。答曰：執二無以為真實性者，即須除之，故曰無無性。妄智分別凈心，謂為可觀者，亦須息此分別異相，示其無別真性可得分別，故言無真性。但除此等於真性上橫執之真，非謂除滅真如之體。
正簡示竟。
壬二、約幻喻三：初、標章；二、正說；三、例結。癸今初。
復更有譬喻能顯三性止觀二門，今當說之。
癸二、正說三：初、喻觀門；二、喻止門；三、止觀合辨。子今初。
譬如手巾，本來無兔。真實性法亦復如是，唯一凈心，自性離相也。加以幻力，巾似兔現。依他性法亦復如是，妄熏真性，現六道相也。愚小無知，謂兔為實。分別性法亦復如是，意識迷妄，執虛為實。是故經言一切法如幻。此喻三性觀門也。
此喻即同前文約一心辨三性之義也。文并可知。
子二、喻三無性止門。
若知此兔依巾似有，唯虛無實。無相性智亦復如是，能知諸法依心似有，唯是虛狀，無實相性也。若知虛兔之相唯是手巾，巾上之兔，有即非有，本來不生。無生性智亦復如是，能知虛相唯是真心，心所現相，有即非有，自性無生也。若知手巾本來是有，不將無兔以為手巾。無性性智亦復如是，能知凈心本性自有，不以二性之無為真實性。此即喻三無性止門也。
子三、止觀合辨。
是故若欲舍離世諦，當修止門，入三無性；若欲不壞緣起，建立世諦，當修觀門，解知三性。若不修觀門，即不知世諦所以緣起；若不修止門，即不知真諦所以常寂。若不修觀門，便不知真即是俗；若不修止門，即不知俗即是真。以是義故，須依幻喻通達三性三無性。
世諦，謂十界假名，差別建立，事造三千也；真諦，謂因緣生法，空、假即中，理具三千也。真則三諦俱真，俗則三諦俱俗，真即是俗，俗即是真，良繇非真非俗，所以雙照真俗，則三諦俱中。幻喻若此，余皆可知。二、正說幻喻竟。
癸三、例結。
如幻喻能通達三性、三無性，其余夢化、影像、水月、陽焰、乾城、餓鬼等喻，但是依實起虛，執虛為實者，悉喻三性，類以可知。若直以此等諸喻依實起虛故，偏喻依他性亦得也。但虛體是實，即可喻真實性。虛隨執轉，即可喻分別性。是故此等諸喻通譬三性，解此喻法次第無相，即可喻三無性也。
文中先例結，次若直以此等下，又將諸喻喻前文約依他辨三性之義也。例結中，所依之實，喻真實性；所起之虛，喻依他性；執虛為實，喻分別性。三性既爾，三無性義例此可知。次文中，虛體是實，以喻在染之真，所謂凈分。虛隨執轉，以喻習氣種子及虛相果報，所謂染分也。
壬三、約夢喻。
又更分別夢喻以顯三性、三無性。譬如凡夫，慣習諸法故，即於夢中，心現諸法。依他性法亦復如是，由無始已來果時無明及以妄想熏習真實性故，真心依熏現於虛相果報也。彼夢人為睡蓋所覆故，不能自知己身、他身皆是夢心所作，即便執為實事，是故夢自他種種受用得成。分別性法亦復如是，意識為果時無明所迷故，不知自他咸是真心依熏所作，便即妄執為實，是故自他種種受用得成也。是以經言：是身如夢，為虛妄見。虛者，即是依他性；妄者，即是分別性。此即緣起三性為觀門也。然此夢中所執為實者，但是夢心之相，本無有實。分別性法亦復如是，但是虛想，從心所起，本來無實，即是無相性也。又彼夢中虛相，有即非有，唯是夢心，更無余法。依他性法亦復如是。自他虛相，有即非有，唯是本識，更無余法，即是無生性也。又彼夢心即是本時覺心，但由睡眠因緣故，名為夢心，夢心之外，無別覺心可得。真實性法亦復如是，平等無二，但以無明染法熏習因緣故，與染和合，名為本識。然實本識之外，無別真心可得，即是無性性法。此即除滅三性為止門也。以是喻故，三性、三無性即可顯了。此明止觀體狀中，約染濁三性以明止觀體狀竟。
上已通舉夢等八喻，例如幻喻可知。今更分別，欲令止觀轉明故也。先喻三性中，不言真實性者，即指能夢之心為真實性也；依此起於夢中所見諸法，名依他性；夢中妄執為實，名分別性。三界無別法，惟是一心作，不了惟心，妄計我法，深觀此喻，寧不泠然者哉？三止門喻，在文可知。
庚二、約清凈三性三：初、分科；二、各釋；三、通簡。辛今初。
次明清凈三性中止觀體狀，就中亦有三番：一、明分別性中止觀體狀；二、明依他性中止觀體狀；三、明真實性中止觀體狀。
辛二、各釋三：初、約分別性；二、約依他性；三、約真實性。壬今初。
第一、分別性中止觀體狀者，謂知一切諸佛菩薩所有色身及以音聲大悲大愿，依報眾具、殊形六道變化施設，乃至金軀現滅，舍利分頒，泥木雕圖，表彰處所，及以經教、威儀、住持等法，但能利益眾生者，當知皆由大悲大愿之熏，及以眾生機感之力，因緣具足，熏凈心故，心性依熏顯現斯事。是故唯是真性緣起之能，道理即無實也。但諸眾生有無明妄想故，曲見不虛，行者但能觀察，知此曲見執心是無明妄想者，即名為觀。以知此見是迷妄故，強作心意，觀知無實，唯是自心所作。如是知故，實執止息，即名為止。此是分別性中從觀入止也。
先觀後止，文并可知。住持三寶，一切佛事，本皆真性緣起之能，真性即清凈真實性，緣起即清凈依他性也。但繇眾生不了，妄計為實，故名為分別性耳。既是無明妄想分別，復名為清凈者，以所緣境是從大悲大愿出生，能與眾生作增上緣，縱令不了唯心，亦不增長結業故也。然欲入大乘門，必須強作心意，觀知無實，否則心外計法，永違出要矣。
壬二、約依他性。
第二、依他性中止觀門者，謂因前止門故，此中即知諸佛凈德唯心所作虛權之相也。以不無虛相緣起故，故得凈用圓顯，示酬曠劫之熏因。即復對緣攝化故，故得澤沾細草，表起無邊之感力，斯乃凈心緣起，寂而常用者哉。作此解者，名為觀門。依此觀門作方便故，能知凈心所起自利利他之德，有即非有，用而常寂。如此解者，名為止門。此止及觀，應當雙行，前後行之亦得。
利根者，可以雙行，鈍根者，前後亦得，義并可知。
壬三、約真實性。
次明真實性中止觀門者，謂因前止行故，即知諸佛凈德唯是一心，即名為觀。復知諸佛凈心是眾生凈心，眾生凈心是諸佛凈心，無二無別。以無別故，即不心外觀佛凈心；以不心外覓佛心故，分別自滅。妄心既息，復知我心、佛心本來一如，故名為止。此名真實性中止觀門也。
義亦可知。或問：此與上文染濁三性止觀為先後修耶？俱時修耶？有次第耶？不次第耶？須具修耶？不須具修耶？
答曰：亦有先後，亦可俱時，亦次第亦不次第，亦具修亦不具修。何以言之？前約染濁三性修止觀，是觀身實相，念自佛三昧也；後約清凈三性修止觀，是觀佛實相，念他佛三昧也。若惟念自佛，則不須具修後三止觀，以染濁真實性中止行若成，習氣既盡，體證真如，自於清凈三性、三無性法能通達故；若惟念他佛，則不須更修前三止觀，以清凈真實性中止行若成，我心、佛心平等一如，不於染濁三性、三無性法更生迷故。
復次，清凈分別性中止觀，即是約唯心念應化佛；清凈依他性中止觀，即是約唯心念法門佛；清凈真實性中止觀，即是約唯心念實相佛，亦可名自他俱念，不惟念他佛也。若泛論雙念自他佛者，則須具修二種三性止觀法門。於中復有先後、俱時、次及不次四義。言先後者，先約染濁分別性修，次約清凈分別性修，然後染依他、凈依他、染真實、凈真實，一一次第修之，不得越次也。言俱時者，具約十界分別性修，次約十界依他性修，次約十界真實性修，則染凈俱時，無先後也。言次第者，如下斷得中辨。言不次者，上云念念之中，三番并學，亦可例云染凈齊觀。又如下文所云位位俱行三止也。故知圓融行布，橫豎包羅，頓漸俱收，利鈍悉被，法門之妙無以加矣。
辛三、通簡六：初、簡寂用之相；二、簡生佛之名；三、簡同異之義；四、簡自他修益；五、簡佛德實虛；六、簡常住生滅。壬初中二：初、約以修顯性；二、約稱性起修。癸今初。
上來清凈三性中，初第一性中從觀入止，復從此止行入第二性中觀，復從此觀入止，復從此止入第三性中觀，復從此觀入止，故得我心、佛心平等一如，即是一轍入修滿足。復以大悲方便發心已來熏習心故，即於定中起用繁興，無事而不作，無相而不為，法界大用無障無礙，即名出修也。用時寂，寂時用，即是雙現前也。
一轍入修滿足，謂念佛三昧，始從應化，終至法身，托外義成，唯心觀立，是心作佛，是心是佛，自性究竟圓顯也，此為根本智大寂靜止門。復以大悲方便熏習力故，大用繁興，即是差別智。法界常然，大用之門，用寂寂用，說有先後，體無先後，故名雙現前也。
癸二、約稱性起修。
乃至即時凡夫亦得作如是寂用雙修。此義云何？謂知一切法有即非有，即是用時常寂；非有而有，不無似法，即名寂時常用。是故色即是空，非色滅空也。
色即是空，有即非有，法界法爾，本性寂義也。非色滅空，不無似法，法界法爾，本性用義也。繇此性具寂用，本自不前不後，故炤性成修，始從名字，終於究竟，無時不雙現前，何俟成佛之後方名雙現前哉？
壬二、簡生佛之名。
問曰：既言佛心、眾生心無二無別，云何說有佛與眾生之異名？
答曰：心體是同，復有無障礙別性。以有別性故，得受無始已來我執熏習。以有熏力別故，心性依熏，現有別相。以約此我執之相故，說佛與眾生二名之異也。
同不障別，別不礙同，故名無障礙別性。余可知。
壬三、簡同異之義。
問曰：諸佛既離我執，云何得有十方三世佛別也？答曰：若離我執，證得心體平等之時，實無十方三世之異。但本在因地未離執時，各別發愿，各修凈土，各化眾生，如是等業，差別不同，熏於凈心，心性依別熏之力，故現此十方三世諸佛依正二報相別，非謂真如之體有此差別之相。以是義故，一切諸佛常同常別，古今法爾。是故經言：文殊法常爾，法王唯一法。一切無礙人，一道出生死。一切諸佛身，唯是一法身。此即同異雙論。若一向唯同無別者，何故經言一切諸佛身，一切無礙人？若一向唯別不同者，何故經言唯是一法身，一道出生死？以是義故，真心雖復平等，而復具有差別之性。若解明鏡一質即具眾像之性者，則不迷法界法門。
壬四、簡自他修益，又二：初、明益；二、釋疑。癸今初。
問曰：真心有差別性故，佛及眾生各異不同。真心體無二故，一切凡圣唯一法身者，亦應有別性故，他修我不修；體是一故，他修我得道。答曰：有別義故，他修我不修；體是一故，修不修平等。雖然，若解此體同之義者，他所修德亦有益己之能，是故經言：菩薩若知諸佛所有功德即是己功德者，是為奇特之法。又復經言：與一切菩薩同一善根藏。是故行者當知，諸佛、菩薩、二乘、圣人、凡夫、天人等所作功德，皆是己之功德，是故應當隨喜。
答中先以修不修平等，明體是一，所以破其他修我得之執。次復勸修隨喜功德，若能於凡圣功德深生隨喜，則他修我得之義亦成。蓋能解體同，即是妙慧。念念隨喜破嫉妒障，即是妙行、慧行兩具，即非一向倚他覛道者矣。
癸二、釋疑。
問曰：若爾，一切凡夫皆應自然得道。答曰：若此真心唯有同義者，可不須修行，藉他得道，又亦即無自他身相之別。真如既復有異性義，故得有自他之殊者，寧須一向倚他覛道？但可自修功德，復知他之所修即是己德，故迭相助成，乃能殊勝速疾得道，何得全倚他也？又復須知，若但自修，不知他之所修即是己有者，復不得他益，即如窮子不知父是己父，財是己財，故二十余年受貧窮苦，止宿草庵，則其義也。是故藉因托緣，速得成辦。若但獨求，不假他者，止可但得除糞之價。
答中先明不得全倚他修，次明必須知他即己，文義可知。然此自他修益，須約四句：一者、惟求於自，不假於他，則成二乘，以不達自他同體故；二者、惟倚於他，不求於自，則成人天，亦不知自他同體故；三者、自既不修，亦不求他，則常在三涂，以因緣俱沒故；四者、知他即自，深生隨喜，則速成佛道，以藉因托緣故。
壬五、簡佛德實虛，又二：初、示德相；二、簡實虛。癸今初。
問曰：上言諸佛凈德者有幾種？答曰：略言有其二種；一者、自利；二者、利他。自利之中復有三種：一者、法身；二者、報身；三者、凈土。利他之中復有二種：一者、順化；二者、違化。順化之中有其二種：一者、應身及摩㝹摩化身；二者、凈土及雜染土。此是諸佛凈德。
法、報二身約能依言，凈土約所依言，理實能所不二，為令眾生得四益故，分別言之。法身者，所顯自性清凈理體也；報身者，所成一心、三智、四智及常樂我凈無量功德法聚也；凈土者，所依理智功德之性，即是三德秘藏也。順化，現佛身；違化，現雜趣身。應身，有勝有劣：勝依凈土，劣依雜染。摩㝹摩，亦云摩奴末那，此翻意生身，又翻意成身也。
癸二、簡實虛，又二：初、約修正簡；二、約性例簡。子今初。
問曰：利他之德，對緣施設，權現巧便，可言無實，唯是虛相，有即非有。自利之德，即是法、報二身圓覺大智顯理而成常樂我凈，云何說言有即非有？答曰：自利之德，實是常樂我凈，不遷不變，正以顯理而成故，故得如是。復正以顯理而成故，即是心性緣起之用。然用無別用，用全是心；心無別心，心全是用。是故以體體用，有即非有，唯是一心而不廢常用；以用用體，非有即有，熾然法界而不妨常寂。寂即是用，名為觀門；用即是寂，名為止行。此即一體雙行，但為令學者泯相入寂故，所以先後別說止觀之異，非謂佛德有其遷變。
顯理而成，則全體是理，故得名有；復以顯理而成，則成無別成，元只是理，故即非有也。但眾生無始以來執有情重，今欲令學者泯相入寂，故先說止，後說觀耳。本自一體雙行，何嘗有遷變哉？
子二、約性例簡。
又復色即是空，名之為止；空非滅色，目之為觀。世法尚爾，何況佛德而不得常用常寂者哉？
世間色法尚自即止即觀，法爾性具寂用之理，何況佛德乃稱性成修？全修顯性者，豈令寂用有異體哉？約寂，則有而非有；約用，則非有而有。夫復何疑？
壬六、簡常住生滅。
問曰：佛德有即非有，不妨常住者，眾生亦有即非有，應不妨不滅。
答曰：佛德即理顯，以成順用故，所以常住；眾生即理隱，以成違用故，所以生滅。常住之德雖有即非有，而復非有而有，故不妨常住；生滅之用亦雖有即非有，而復非有而有，故不妨生滅也。此約清凈三性以明止觀體狀竟。
止觀體狀中總標及別釋竟。
己三、總結。
第三番體狀竟也。
或問：此止觀體狀與十乘觀法為同為異？
答曰：十乘觀法，兼被三根，今此法門為上根說，故云上根惟用一，中根二之七，下根具用十。夫即分別性而入依他，即依他性而入真實，即三性而入三無性，即三無性而不壞三性緣起，正所謂第一、觀不思議境也。
雖不具明余之九法，而一法中即具十法。何以言之？最初文云善哉佛子！乃能發是無上之心，豈非真正發菩提心？番番止觀，豈非善巧安心？三性無性，豈非破法皆遍？止能知俗即真，觀能知真即俗，豈非善識通塞？又三性止觀即是無作，四念處慧從此滅二世惡，生二世善，出生神足、根、力、覺、道，豈非道品調適？下文歷事止觀，豈非對治助開？除障得益，差別不同，豈非次位？強心修之，豈非安忍？佛果為期，豈非離似道愛也？
戊四、明止觀斷得三：初、標科；二、各釋；三、總辨。己今初。
次明第四、止觀除障得益，就中復有三門分別：一、約分別性以明除障得益；二、約依他性以明除障得益；三、約真實性以明除障得益。
己二、各釋三：初、約分別性至三、約真實性。庚初中二：初、明觀行斷得；二、明止行斷得。辛初又三；初、正明；二、喻顯；三、法合。壬今初。
初明分別性中所除障者，謂能解不知境虛執實之心是無明妄想故，即是觀行成。以觀成故，能除無明妄想上迷妄。何謂迷妄之上迷妄？謂不知迷妄是迷妄，即是迷也。以此迷故，即執為非迷，復是妄想，此一重迷妄因前一重上起，故名迷妄之上迷妄也。是故行者雖未能除不了境虛執實之心，但能識知此心是癡妄者，即是能除癡妄之上迷妄也。此是除障，以除障故，堪能進修止行，即是得益。
除迷妄之上迷妄，即是斷；堪修止行，即是得。此從名字初起觀行也，文并可知。
子二、喻顯。
又此迷妄之上迷妄更以喻顯，如人迷東為西，即是妄執，此是一重迷妄也。他人語言：汝今迷妄，謂東為西。此人猶作是念：我所見者，非是迷妄。以不知故，執為非迷者，復為妄想，此即迷妄之上重生迷妄。此人有何過失？謂有背家浪走之過。若此人雖未醒悟，但用他語，信知此心是迷妄者，即無迷妄之上迷妄。此人得何利益？謂雖復迷妄未醒，而得有向家之益。
壬三、法合。
雖未證知諸法是虛，但能知境虛是無明，執實是妄想者，即常不信己之所執堪能進修止行，漸趣涅盤。若都不知此者，即當隨流苦海，增長三毒，背失涅盤寂靜之舍也。此明分別性中觀行斷得之義。
能知境虛是無明，應云能知不了境虛是無明，文缺不了二字，義須補也。漸趣涅盤，合上向家之益。增長三毒，追合上浪走之過。余可知。
辛二、明止行斷得。
所言分別性中止行除障得益者，謂依彼觀行作方便故，能知諸法本來無實，實執止故，即是能除果時迷事無明及以妄想也。復於貪瞋漸已微薄，雖有罪垢，不為業系，設受苦痛，解苦無苦，即是除障。復依此止即能成就依他性中觀行故，無塵智用隨心行故，即是得益。此明分別性中止行除障得益。
除果時迷事無明，即斷緣生中癡；及除妄想，即總斷三界見惑也。貪瞋漸已微薄，謂但有潤生惑，無發業惑，雖未永斷生緣，已與執實者迥然不同，堪起無塵智用矣。
庚二、約依他性二：初、明觀行斷得；二、明止行斷得。辛今初。
次明依他性中止觀斷得者，初明觀門。此觀門者，與分別性中止門不異，而少有別義。此云何也？謂彼中止門者，必緣一切法是虛故，能遣無明。無明滅故，執實妄心即止。然此緣虛之遣，即此依他性中觀門，更無異法，是故彼止若成，此觀亦就。但彼由緣虛故，能滅實執，故名為止。此即由知無實故，便解諸法是虛，因緣集起不無心相，故名為觀；彼以滅實破執為宗，此以立虛緣起為旨，故有別也。以是義故，除障義同，得益稍別。別者是何？謂依此觀方便進修，堪入依他性止門。又復分成如幻化等三昧，故言得益。此是依他性中觀行斷得也。
滅實破執是從假入空，立虛緣起是從空入假，故得分成如幻化等三昧也。余可知。
辛二、明止行斷得二：初、正明；二、料簡。壬今初。
所言依他性中止門除障得益者，謂依前大悲大愿熏習力故，一切法法爾一心作故，即是甚深緣起之用也。
繇止行成，克證全體；繇觀行成，能興大用。此總明作用之大端也。能證三諦之智，名為佛寶；所證三性之理，名為法寶；理外無智，智外無理，名為僧寶。故混爾無三也。分別、依他二性，名俗諦；真實之性，名真諦。又三性俱名俗諦，三性無性名真諦。又三性、三無性名言建立，俱名俗諦；三性、三無性本惟一心，名真諦，故莽然不二也。余可知。
辛二、明雙遮雙炤作用。
又止行成故，其心平等，不住生死；觀行成故，德用緣起，不入涅盤。又止行成故，住大涅盤；觀行成故，處於生死。
不住不入，是雙遮。能住能處，是雙炤也。
辛三、明離過具德作用。
又止行成故，不為世染；觀行成故，不為寂滯。又止行成故，即用而常寂；觀行成故，即寂而常用。
不染不滯，是離過。用寂寂用，是具德也。
辛四、明融即離微作用。
又止行成故，知生死即是涅盤；觀行成故，知涅盤即是生死。又止行成故，知生死及涅盤二俱不可得；觀行成故，知流轉即生死，不轉是涅盤。
諸法從本來，常自寂滅相，不復更滅，故生死即是涅盤。二乘所證涅盤，仍是真常流注，故即是變易生死。此對待論融即也。二種生死，元無生死之相，如舉波即水，故生死即是涅盤。三德涅盤，亦無涅盤之相，如全水在波，故涅盤即是生死。此絕待論融即也。隨緣常不變故，生死、涅盤二俱平等，無有一相可得，所謂其入離也。不變常隨緣故，隨流轉緣，名為生死，隨不轉緣，名為涅盤，所謂其出微也。初備顯作用竟。
庚二、重明所依。
問曰：菩薩即寂興用之時，三性之中依於何性而得成立？
答曰：菩薩依依他性道理故，能得即寂興用，兼以余性助成化道。此義云何？謂雖知諸法有即非有，而復即知不妨非有而有，不無似法顯現。何以故？以緣起之法法爾故，是故菩薩常在三昧，而得起心憫念眾生。然復依分別性觀門故，知一切眾生受大苦惱；依依他性觀門故，從心出生攝化之用；依真實性觀門故，知一切眾生與己同體。依分別性止門故，知一切眾生可除染得凈；依依他性止門故，不見能度所度之相；依真實性止門故，自身他身本來常住大般涅盤。
答中，先標二義，次別釋成。謂雖知諸法下，釋依依他性道理也。然復依分別下，釋余性助成化道也。
庚三、再示方便。
又若初行菩薩欲有所作，先須發愿，次入止門。即從止起觀，然後隨心所作即成，何故須先發愿？謂指克所求，請勝力加故。復何須入止？謂欲知諸法悉非有故，是故於一切有礙之法隨念即通。何故即從止起觀？謂欲知一切法皆從心作故，是故於一切法有所建立，隨念即成也。若久行菩薩即不如是，但發意欲作，隨念即成也。諸佛如來復不如是，但不緣而照，不慮而知，隨機感所應見聞，不發意而事自成也。譬如摩尼，無心欲益於世，而隨前感，雨寶差別。如來亦爾，隨所施為，不作心意，而與所益相應。此蓋由三大阿僧只劫熏習淳熟，故得如是，更無異法也。
先明初行方便，次明久行及佛之不同。然非因初行，安有久行？非有久行，安得成佛？故知欲成佛者，須學初行之方便矣。
己二、偈頌三：初、頌理諦；二、頌觀法；三、頌勸修。庚今初。
心性自清凈，諸法唯一心，此心即眾生，此心菩薩佛。生死亦是心，涅盤亦是心，一心而作二，二還無二相。一心如大海，其性一味，而具種種義，是無窮法藏。
初一句總頌真體，次一句攝事歸理，無一法而非全心也。次四句全理成事，無一法之全理不還具眾生、佛、菩薩、生死、涅盤種種法也。一心作二，即不變常隨緣義。二無二相，即隨緣常不變義。海喻可知。
庚二、頌觀法三：初、法說；二、喻說；三、合結。辛今初。
是故諸行者，應當一切時，觀察自身心，知悉由染業，熏藏心故起。既知如來藏，依熏作世法，應解眾生體，悉是如來藏。復念真藏心，隨熏作世法，若以凈業熏，藏必作佛果。
觀察自身心，謂約染濁分別性修止觀也。知悉由染業，熏藏心故起，是約染濁依他性修止觀也。應解眾生體，悉是如來藏，是約染濁真實性修止觀也。復念真藏性等四句，是以染例凈，即約清凈三性修止觀也。又如來藏依熏作世法，是知不變常隨緣也。眾生體悉是如來藏，是解隨緣常不變也。世法既爾，佛果例然。約性，則一真平等；約修，則因滿果圓。所以必須依止一心，勤行妙止觀也。
辛二、喻說。
譬如見金蛇，知是打金作，即解於蛇體，純是調柔金。復念金隨匠，得作蛇蟲形，即知蛇體金，隨匠成佛像。
蛇，喻染濁分別性。打，喻染濁依他性。蛇體純是調柔金，即喻染濁真實性。又打金作蛇，喻不變隨緣；蛇體純金，喻隨緣不變也。蛇體金，喻現前一念心性。匠，喻止觀法門。成佛像，喻成出障凈法身也。
辛三、合結。
藏心如真金，具足違順性，能隨染凈業，顯現凡圣果。
金可為蛇為像，即是具足蛇、像二性，故能隨匠打作蛇、像。藏心亦爾，本具違、順二性，故能隨染、凈二業，顯現凡、圣二果。然正為蛇時，像性仍在，故可轉蛇作像，則知正在染時，凈性仍在，故可轉凡成圣也。蛇像非佛像，故須修證；佛金即蛇金，故常平等。彼執性廢修，執修昧性者，安知常同常別法界法門哉？二、頌觀法竟。
庚三、頌勸修。
以是因緣故，速習無漏業，熏於清凈心，疾成平等德。是故於即時，莫輕御自身，亦勿賤於他，終俱成佛故。
凈心為因，凈業為緣，因必藉緣，故須速習無漏業緣，熏於清凈心之真因，令成本來平等之妙德也。我心既即佛性，安可輕御？御者，用也。一切眾生皆有佛性，安可賤他？既不自輕，亦不賤他，是名平等佛德。
己三、結。
此明止觀作用竟。上來總明五番建立止觀道理訖。
已上第二大科廣作分別竟。
乙三、歷事指點三：初、明禮佛時止觀；二、明食時止觀；三、明便利時止觀。丙初中三：初、觀門；二、止門；三、雙行。丁初又二；初、實事觀；二、假想觀。戊初又三：初、法；二、喻；三、合。己今初。
凡禮佛之法，亦有止觀二門。所言觀門禮佛者，當知十方三世一切諸佛悉與我身同一凈心為體，但以諸佛修習凈業熏心故，得成凈果，差別顯現，遍滿十方三世。然一一佛皆具一切種智，是正遍知海，是大慈悲海，念念之中盡知一切眾生心、心數法，盡欲救度一切眾生。一佛既爾，一切諸佛皆悉如是。是故行者若供養時，若禮拜時，若贊嘆時，若懺悔時，若勸請時，若隨喜時，若回向時，若發愿時，常作是念：一切諸佛悉知我供養，悉受我供養，乃至知我發愿。
此依法性及與佛德稱實而觀，所謂起深信解，如對目前者也。
己二、喻。
猶如生盲之人，於大眾中行種種惠施，雖不見大眾諸人，而知諸人皆悉見己所作，受己所施，與有目者行施無異。
無始無明未破，喻如生盲。然能作此信解，則功德與菩薩等矣。
己三、合。
行者亦爾，雖不見諸佛，而知諸佛皆悉見己所作，受我懺悔，受我供養。如此解時，即時現前供養與實見諸佛供養者等無有異也。何以故？以觀見佛心故。佛心者，大慈悲是也。
雖不見諸佛，而見諸佛大慈悲心，所謂雖是肉眼，名為佛眼也。
戊二、假想觀二：初、佛身觀；二、供具觀。己初中二：初、直示；二、釋疑。
又若能想作一佛身相嚴好，乃至能得想作無量諸佛，一一佛前皆見己身供養禮拜者，亦是現前供養。何以故？以是心作佛，是心是佛故。
是心作佛者，能作他方應佛，能作自己果佛也。是心是佛者，心即他方應佛，心即自己果佛也。又是心作佛，故非自然；是心是佛，故非因緣。即中之空假名作，能破三惑，能立三法，故能感他佛三身圓應，能成我心三身當果。即空假之中名是，則全惑即智，全障即德，故心是應佛，心是果佛也。又始學名作，終成即是佛。又諸佛法身與己同體，現觀佛時，心中現者，即是諸佛法身之體，名心是佛；望己當果，繇觀而成，名心作佛。若欲悉知，具如妙宗鈔。
庚二、釋疑二：初、明假想非妄；二、明感應俱成。辛初中三：初、直明非妄；二、遠勝二乘；三、徑齊菩薩。壬今初。
問曰：前之一番供養，實有道理，可與現前供養無異；此後一番想作佛身者，則無道理。何以故？以實不見佛身，假想作見，即是妄想相故。答曰：佛在世時，所有眾生現前所見佛者，亦是眾生自心作也，是故經言：心造諸如來。以是義故，即時心想作佛，則與彼現前見佛一也。
壬二、遠勝二乘。
又復乃勝二乘現見佛者。何以故？以彼二乘所見之佛實從心作，由無明故，妄想曲見，謂從外來，非是心作，故即是顛倒，不稱心性緣起之義。是故經言：聲聞曲見。又復經言：是人行邪道，不能見如來。所言如來者，即是真如凈心，依熏緣起，果報顯現，故名如來。彼謂心外異來，故言不能見也。我今所見諸佛雖是想心所作，但即能知由我想念熏真心故，心中現此諸佛。是故所見之佛不在心外，唯是真心之相，有即非有，非有即有，不壞真寂，不壞緣起，是故勝彼二乘現前見也。
二乘不達唯心，此達唯心，一勝也；二乘入寂，便壞緣起，此則不壞緣起，二勝也。
壬三、徑齊菩薩。
又若我以想心熏真心故，真心性起，顯現諸佛，而言是妄想者，道場會眾皆以見佛之業熏真心故，盧舍那佛在於真心中現，彼諸菩薩亦是妄想。若彼菩薩所見之佛實從心起，見時即知不從外來，非是妄想者，我今所見諸佛亦從心起，亦知不從外來，何為言是妄想？又復彼諸菩薩所修見佛之業，悉是心作，還熏於心，我今念佛之想，亦是心作，還熏於心，彼此即齊，是故彼若非妄，我即真實。
初明假想非妄竟。
辛二、明感應俱成四：初、重明同體心性；二、明依想得見真佛；三、生佛互論熏心；四、結成感應不二。壬今初。
問曰：若一切諸佛唯由眾生自心所作者，即無有實佛出世。答曰：不妨一切諸佛出世，而即是眾生自心所作。何以故？謂由一切諸佛、一切眾生同一凈心為體故。然此凈心全體唯作一眾生，而即不妨全體復作一切凡圣。如一眾生是凈心全體所作，其余一一凡圣悉皆如是，一時一體不相妨礙。是故若偏據一人以論心者，此人之體即能作一切凡圣，如藏體一異中釋此義也。由此義故，一切諸佛唯是我心所作，但由共相、不共相識義故，雖是我心能作諸佛，而有見、不見之理，如共相、不共相識中具明。
眾生自心所作即是實佛，實佛即是眾生自心所作，以一切諸佛、一切眾生同一凈心為體故。若達前文藏體一異之義，則不計實佛在我心外；若達共相、不共相識之義，則不疑眾生有見、有不見矣。
壬二、明依想得見真佛。
以是義故，若能方便假想者，此想即熏真心，與諸佛悲智之熏相應，故於真心中顯現諸佛，自得見之。此所現之佛，以我假想見佛之業與佛利他之業相應熏心起故，此佛即是我共相識也。是共相識故，即是真實出世之佛為我所見。若無見佛之業與佛利他之德相應熏心者，一切諸佛雖是我凈心所作，而我常不得見佛。
假想為能感，悲智為能應。感於眾生心內諸佛，故心外無佛；應於諸佛心內眾生，故佛出是真也。
壬三、生佛互論熏心。
是故若偏據諸佛以論凈心，即諸佛凈心作一切眾生，但佛有慈悲智力熏心，故得見一切眾生；若偏據眾生以論凈心，即眾生凈心作一切諸佛，但眾生有見佛之業熏心，故得見一切諸佛。
佛為法界，故無佛心外之眾生；生為法界，故無眾生心外之佛。自熏自見，復何疑哉？
壬四、結成感應不二。
是故假想熏心者，即心中諸佛顯現可見，所見之佛則是真實出世之佛。若不解此義故，謂釋迦如來是心外實佛，心想作者是妄想作佛。如是執者，雖見釋迦如來，亦不識也。
假想為能感，實佛為能應，所感實佛既不在眾生心外，所應眾生又豈在釋迦心外？是謂感應不二也。若曲計釋迦實在心外，所想不是真佛者，是人行邪道，不能見如來矣。已上佛身觀竟。
己二、供具觀。
又復行者既如是知一切諸佛是心所作故，當知身及供具亦從定心出生。以是義故，當想自身心，猶如香藏王，身諸毛孔內，流出香煙云。其云難思議，充滿十方剎，各於諸佛前，成大香樓閣。其香樓閣內，無量香天子，手執殊妙香，供養諸最勝。或復想自身，遍滿十方國，身數等諸佛，親侍於如來。彼諸一一身，猶如大梵王，色相最殊妙，五體禮尊足。知身及供具，悉是一心為，不生妄想執，謂為心外有。復知諸菩薩，所有諸供具，悉施諸眾生，令供養諸佛。是故彼供具，即是我己有。知是己有故，持供諸如來。以己心作物，及施他己者，復回施眾生，供獻諸最勝。深入緣起觀，乃能為此事。此觀門禮佛。
文有八段：初、又復行者下，既知是心作佛，便可從心作身及供具也；二、當想自身心下三偈；是想所供周遍；三、或復想自身下二偈，是想能供周遍；四、知身及供具一偈，是止觀雙行；五、復知諸菩薩下二偈，是自他不二；六、以己心作物一偈，是善巧回向；七、深入緣起觀二句，是結嘆功能；八、此觀門禮佛句，乃總結前文也。
丁二、止門。
止門禮佛者，當知一切諸佛及以己身一切供具皆從心作，有即非有，唯是一心，亦不得取於一心之相。何以故？以心外無法能取此心相故。若有能取、所取者，即是虛妄，自體非有。如是禮者，即名止門。
皆從心作，即無相性；有即非有，即無生性；唯是一心，即無性性；亦不取於一心之相，即無真性也。
丁三、雙行。
復不得以此止行故，便廢息觀行，應當止觀雙行。所謂雖知佛身、我身及諸供具，體唯一心，而即從心出生緣起之用，熾然供養。雖復熾然供養，而復即知有即非有，唯是一心，平等無念，是故經言：供養於十方，無量億如來，諸佛及己身，無有分別相。此是止觀雙行也。
初明禮佛時止觀竟。
丙二、明食時止觀二：初、觀門；二、止門。丁初中二：初、普供觀；二、除貪觀。戊初又二：初、轉粗作妙觀；二、轉少為多觀。己今初。
凡食時亦有止觀兩門。所言觀者，初得食時，為供養佛故，即當念於此食是我心作，我今應當變此疏食之相以為上味。何以故？以知諸法本從心生，還從心轉故。作是念已，即想所持之器以為七寶之鉢，其中飲食想為天上上味，或作甘露，或為粳糧，或作石蜜，或為酥酪種種勝膳等。作此想已，然後持此所想之食，施與一切眾生，共供養三寶、四生等食之。當念一切諸佛及賢圣，悉知我等作此供養，悉受我等如是供養。作此供養已，然後食之。是故經言：以一食施一切，供養諸佛及諸賢圣，然後可食。問曰：既施與三寶竟，何為得自食？答曰：當施一切眾生共供養三寶時，即兼共施眾生食之。我此身中八萬戶蟲，即是眾生之數故，是故得自食之，令蟲安樂，不自為己。
己二、轉少為多觀。
又復想一鉢之食，一一米粒復成一鉢上味飲食，於彼一切鉢中一一粒米復成一鉢上味飲食。如是展轉出生，滿十方世界悉是寶鉢，成滿上味飲食。作此想已，持此所想之食，施與一切眾生，令供養三寶、四生等。作此想已，然後自食，令己身中諸蟲飽滿。
普供觀竟。
戊二、除貪觀。
若為除貪味之時，雖得好食，當想作種種不凈之物食之，而常知此好惡之食悉是心作，虛相無實。何故得知？以向者鉢中好食，我作不凈之想看之，即唯見不凈，即都不見凈故，將知本時凈食亦復如是，是心所作。此是觀門。
丁二、止門。
止門吃食者，當觀所食之味及行食之人、能食之口、別味之舌等，一一觀之，各知從心作故，唯是心相，有即非有，體唯一心，亦不得取於一心之相。何以故？以心外無法能取此心相故。若有能取、所取者，即是虛妄，自體非有。此名止門。
配上三性止門，如文可知。二、明食時止觀竟。
丙三、明便利時止觀二：初、正明；二、釋疑。丁初中二：初、觀門；二、止門。戊今初。
凡大小便利亦有止觀。所言觀者，當於穢處作是念言：此等不凈悉是心作，有即非有，我今應當變此不凈，令作清凈。即想此穢處作寶池、寶渠，滿中清凈香水，或滿酥酪。自想己身作七寶身，所棄便利即香乳、酥、蜜等。作此想已，持施一切眾生，即復知此凈相唯是心作，虛相無實。是名觀門。
此等不凈悉是心作，分別本空也。有即非有，依他無性也。變作清凈，清凈分別性觀也。凈相唯心，清凈依他性觀也；虛相無實，清凈真實性觀也。
戊二、止門。
所言止門者，知此不凈之處及身所棄不凈之物，唯是過去惡業熏心，故現此不凈之相可見。然此心相，有即非有，唯是一心，平等無念。即名止門。
觀則轉染濁性為清凈性，止則但除染濁三性，入三無性也。惡業熏心，故現不凈。然此心相，有即非有，除分別性，入無相性也。唯是一心，除依他性，入無生性也。平等無念，除真實性，入無性性也。
丁二、釋疑二：初、正釋所疑；二、例通諸法。戊今初。
問曰：上來所有凈、不凈法雖是心作，皆由過去業熏所起，何得現世假想變之，即從心轉？答曰：心體具足一切法性，而非緣不起，是故溷中穢相，由過業而得現；寶池酥酪，無往緣而不發。若能加心凈想，即是寶池酥酪之業熏心，故凈相得生。厭惡之心、空觀之心，即是除滅不凈之緣。凈熏心故，穢相隨滅，此蓋過去之業定能熏心起相，現世之功亦得熏心顯妙用也。
加心凈想，指上觀門。厭惡之心，指上止門。空觀之心，雙指二門。真實性中止觀，所謂虛相無實，平等無念也。
戊二、例通諸法三：初、正釋成方便；二、釋見、不見之由；三、釋神通差別之故。己今初。
如此於大小便處假想熏心而改變之，其余一切凈穢境界，須如是假想熏心以改其舊相，故得現在除去憎愛，亦能遠與五通為方便也。然初學行者未得事從心轉，但可閉目假想為之，久久純熟，即諸法隨念改轉。是故諸大菩薩乃至二乘小圣、五通仙人等，能得即事改變，無而現有。
穢作凈想，則能除憎；凈作穢想，則能除愛。憎、愛悉除，便成漏盡。假想純熟，法隨念轉，便成五通。出世方便，孰過於此？
己二、釋見、不見之由。
問曰：諸圣人等種種變現之時，何故眾生有見、不見？
答曰：由共相識故得見，由不共相識故不見。
己三、釋神通差別之故。
問曰：菩薩神通與二乘神通有何差別？
答曰：二乘神通，但由假想而成，以心外見法，故有限有量；菩薩神通，由知諸法悉是心作，唯有心相，心外無法，故無限無量也。又菩薩初學通時，亦從假想而修，但即知諸法皆一心作；二乘唯由假想習通，但言定力，不言心作。道理論之，一等心作，但彼二乘不知，故有差別也。
菩薩習通亦從假想，二乘定力亦惟心作，秪由知與不知，遂令力量迥別。然則修止觀者，可不先悟一心為依止乎？
佛祖心要妙難知，我今隨力釋少分，
回此功德施群生，同生安養成覺道。
吾儒大學之道，莫先於致知格物，茍心性源頭未澈，烏睹所謂物格知至耶？藕益大師弘法華於普德，舒見其橫說豎說，直捷痛快。因請問入手方便，師以南岳大乘止觀法門四卷相示，且告舒曰：予所宗者天臺，而此又天臺宗所從出之源也。文簡義富，久錮藏中，向因講演，曾為釋要，居士曷究心焉？
舒得展讀，如獲至寶。以三性為止觀境，則格物致知之功也；了達三性無性，則物格知至之效也。弗忍自私，爰謀剞劂，顧惟力弱，且謂獨善不若與人，與少不若與眾，遂集眾緣而共梓之。竊聞藕師未出家時，即已力究宗乘，今乃披襟自稱座主，蓋繇以宗印教故，仍藉教顯宗。所愿閱是書者，勿作語言文字觀，亦勿離語言文字而求解脫。若見語言文字即非語言文字者，則見藕益大師，亦見南岳大師，亦見釋迦如來，亦見吾人本有心性矣。請借子韶一偈，為作證盟。偈曰：
子韶格物，妙喜物格，欲識一貫，兩個五百。
