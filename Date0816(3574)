師入凈慈陞座，問答罷。忽天使踵門傳奉圣旨，問：趙州因甚八十行腳？虛堂因甚八十住山？
師乃就舉：趙州行腳，一日到臨濟，方濯足間，臨濟問：如何是祖師西來意？州云：恰值老僧洗腳。濟近前作聽勢。州云：會則便會，咂噉作麼？濟歸方丈，閉卻門。州云：老僧八十行腳，今日卻被者驢子撲。輒成一頌。天使楊都知繳奏，龍顏大悅，特賜米五百碩、絹一百縑。開堂安眾，續以糧食闕典、僧堂弊漏敷奏，伏蒙圣恩，撥賜水田，歲收租三十余石，并免官稅，仍頒降楮券一十萬貫，重蓋僧堂。頌云：
趙州八十方行腳，虛堂八十再住山。別有一機恢佛祖，九重城動龍顏。
如意來尸釋梵宮，雨花狼藉濕春風。自慚老矣無靈骨，日在深云聽講鐘。
古道兼禪到，躬行得幾年，乾坤資定力，心月監前緣。
一靜人難學，三生話未圓，老來重有約，不在北山邊。
冷冰冰地洞陽春，橐龠乾坤萬物新。拋下葛藤提不起，不知纏縛幾多人。
慕膻高舉興何窮，秋在黃蘆葉風。己事未明如蹈火，白云深處見巖翁。
湖邊問路入深云，十載心香一炷焚。不見隱之真隱處，曉風凌露葉初聞。
彔曲輪囷兒似癡，春風花鳥自忘機。年來老大渾無用，一任叢林鼓是非。
勃窣家風一任真，述朱終是不成文。何如竹榻吟清夜，月到花梢有幾分？
山空木落岸云輕，吹面霜風有幾程。明月修江歸夢急，入門先祝老人星。
金風露浥菊花秋，杞棘當途何處游？衡岳康廬相撞著，恐伊未是汝同流。
逃空劫外已蒼然，翫水觀山得幾年。聞說聽經曾肯首，老來無力補青天。
遇緣觸境總茫然，地闊天寬著那邊。一點既明超物表，不知將底監偏圓。
妙心明潔契如如，操履分明女丈夫。龐老家風殊不二，摝籬高價許誰沽？
入眼荒蓁古殿秋，歲華遷謝沒人修。夜深靜聽風甌語，似罵檀那不點頭。
翠螺簇簇繞湖濱，寒影清磨古監塵。休問岡頭望夫石，人間恐有斷腸人。
草木傳真筆力高，戴嵩牛在一秋毫。此行莫擬天臺去，忍作孤僧過石橋。
鏈行修身結佛冤，未曾說著齒先寒。老來不愿西方去，樂得閻浮眼界寬。
惠性何如見性通？要教靈驗顯吾宗。乘時揚下墜腰石，笑捧衣盂繼祖風。
咸淳元年三月十一日恭奉圣旨，宣入大內普說，先於幾筵殿遷理宗皇帝靈輿，入正殿拈香。語錄師不許刊行。
安孝垂慈契宿熏，鸞輿宮殿出金門，乾坤日月無光彩，草木咸沾舊日恩。恭惟烈文仁武安孝皇帝，龍鳳之姿，天日之表，堯仁舜德，濟世澤民，垂衣端拱四十一年，顯道繼明一十三葉。時康物阜，天清地寧，十方國土果圓，一徑西天路活，千花捧足，百寶嚴身，空中仙樂來迎，大地六種震動。今也次第攀違嚴駕，奉重春行。一句無私，如何話會？深炷紫檀樓閣現，百千諸佛共遨游。
每月念佛之圖，戒禪師所編。自初一定光佛為首，三十日至釋迦世尊，終而復始，猶若貫花，新新不住，念念不停，口誦心思，光明發現，為人天福，此念佛精誠之感驗也。然而當月小之日，黃面老子無所念處，若趲在初一日，則定光佛又無念處，以此究竟得去，無上法王於當念中巍然不動，現瑞呈祥。使定光不前，釋迦不後，二六時中，拋三作兩，喚去呼來，普應大千，統攝法界，了無妨礙，一任流通，真所謂功成行滿者哉！
凜凜聲華出禁闈，行藏多是合天機，圓明定力人皆有，妙得心傳世所稀。都省節使太尉董公，氣吞佛祖，眼蓋乾坤，赤心奉上，則氣烈嚴霜；綱紀禁庭，則風行草偃。隨珠絕纇，趙璧無瑕，人間萬事只如許，大笑一聲天地空。今也溪山云塢處處逢迎，水鳥樹林互相顯發。只如轉位就功，出門一句作麼生？拊棺云：高空有月千門照，大道無人獨自行。
劫火曾烹鐵面皮，從來不放價頭低，有時云外露消息，巇嶮門風到者迷。某人一生擔板，咬姜呷醋，佛眼難窺；兩處住山，時止時行，圣凡莫辯。靖退全收晚節，信緣來應古搗。拍板未拈，大星先殞。今則舍利流溢，剖玉斯函，雖然未睹音容，爭柰面目猶在。還見麼？提起骨云：窣堵波中收不得，無陰陽地起云雷。
餓狗纖惇古調新，年來奏入胡笳曲，韻出淩霄最上層，聽者和者俱不足，天風吹散落西湖，南宕茭蘆春水綠，夜深相對共誰語？無位次中陪列祖。
閩山青，浙水碧，去住悠悠忘影跡，急從秋覲整禪衣，不知天地誰相識。有相識，無準的，南山爐鞴正炎，爾看是甚火色？
進而趨，拱而立，五千余卷詮注不及。沐浴更衣信意行，道人瀟灑無包笠。火不燥，水不濕，鐵壁銀山從者入。
一呼便領，終不孤他國師；再喚不回，秖為貪程太速。春云乍歛，宿雨初收，火焰轉得身來，鉢袋子付囑有在。
。抹過兩重關，放出遼天鶻。然侍者！將謂吾孤負汝，汝元來孤負吾。偷眼涅盤臺上望，果然做得死工夫。
鄉枯瘠人，悟得傳心訣。無根樹子，一植便活，不知寒影落誰邊，但覺腥風起天末。植禪者休甄別，當爐不避熱鐵。
行不德，規不圓，死則活，病則痊，寸心多在藥爐邊。誰委悉？實難言，無明火雪佛祖冤。
以靜照心，日中逃影；以空觀妙，大夢方省。萬里岷峨飛片云，何如月到千峰頂？靜副寺，孤迥迥，火後莖茆，點著便領。
背法堂著草鞋去，衲僧義斷情忘。觀方知彼去，去彼不至方。轉入南山爐鞴，不守自己靈光。數莖枯骨撐天地，一葉扁舟載大唐。
惟此一事實，余二即非真。洞然明白，猶落法塵。自己禪只參半夏，行腳眼帶來幾春。且向寒爐敲石火，不須茗椀驗來賓。
背得四大部經，到頭不識如是。虛己扣南屏，跨門先領旨。火聚刀山當等閑，去來不在秋風里。
正念現前，七顛八倒。豎起拳頭賓主分，驗人眼活如鷹鷂。鬧時禪凈非照。凌霄峰頂看云人，天寒不入者爐竉。
得之豈在衣盂？賽過南能北秀，胸襟空洞無物，導人如出諸己。正如邪，活如死，一個無羈藞苴翁，莫教觸著無明起。
夜來好風，吹折門前一枝松。自南自北，自西自東，破頭山下不雷同。枝枯葉隕，臘盡歲窮，磨洗雪霜禁得冷，者回方覺煖烘烘。
戴星耕耨，何如叉手插鍬？破曉燒畬，勝似栽田博飯。近制急抽單子，可是本色道流。更若喚不回頭，火焰為汝說法。
出水未出水，衲僧未舉先知。有子必有房，動著礙人牙齒。休論半池霜倒，且看綠影浮波。如今移向火中栽，劫外香風來未已。來未已，擲下火把云：休要葛藤。
黃梅不墜腰間石，鄮嶺惟栽帶雨松。四十余年今有驗，長長短短用無窮。祖衣未得入手，萬緣先以頓空。無柄钁頭何處著？一時分付丙丁童。
如石含玉，非精監焉能識其真？道在己躬，茍外求，難以適其妙。監之弗精則隱微，求之不敏則溟涬。要明體道之源，非朝夕而可求之者也。故我竺土老師，守志不堅，棄萬乘尊榮，受六年饑凍，於臘月八夜忽睹明星，不離草座，入不思議之境，說一大藏葛藤，籠絡天地日月，包括陰陽造化，致於有情無情，總出他影子不得，三賢十圣無不傾心，外道天魔悉皆拱手，可以報君親，厚風俗，鎮浮去偽，潛利陰益者多矣。末後卻道：始從鹿野苑，終至跋提河，於是二中間，未嘗譚一字。可殺漏逗，從茲關鑰不嚴，便見殊方異域，赤縣神州，海藏金文，無處不有，豈止乎破一微塵，而出此經卷而已哉？高麗淑法師者，竺土老師之眷屬也。宿熏既深，航海而來，遠致一身，愿滿十藏，綿歷風霜，其志愈篤。遍尋知識，求所未聞。儻能未展經絳，入此阿字法門，則五千余卷總是切腳。且道切個什麼字？！驀然眼皮綻，不得忘卻老僧。宋景定癸亥秋八月，虛堂叟書于四明雪竇西庵。
雪蓬明老，相從有日。自育王過東山，客櫩之下，溫然如春，此老之力也。在南屏居第一座，忽淀湖有公選之寵。二年復勝集于雙徑，仍歸第一座，群心歡如。今領朝命，遐赴禾興光孝，臨岐聊攄數語，以當祖行。卓錐無地，空余雙眼蓋乾坤；鐵笛橫吹，有氣不吞云夢澤。煙波渺渺，蘭棹依依，雪蘆霜葦冷相宜，幾度揭開閑對月。鴛湖深處，不必垂絲，長水江頭，錦鱗自得。臨岐句子如何分付？風飄飄兮吹衣，水泠泠兮聲詩。咸淳戊辰秋九月，虛堂老僧書于不動軒，是年八十四。
宋有名衲，自號蘭溪，一筇高出於岷峨，萬里南詢於吳越。陽山領旨，到頭不識無明；擡腳千鈞，肯踐松源家法。乘桴于海，大行日本國中；淵默雷聲，三董半千雄席。積之歲月，遂成簡編。忍禪久侍雪庭，遠訪四明。鋟梓言不及處，務要正脈流通；用無盡時，切忌望林止渴。
大慧下尊宿尚多足陌，虎丘下子孫尚多省數，足陌使之有限，省數用之無窮。罵天翁三傳而之霜林，萬木正當凋落，欝
然興起。此蓋擅省數而得之，善觀是錄者可以陞其堂，而未可入其室。
老不死，心未灰，觸著惡發，青天怒雷，引得虎頭燕頷，競起叢林禍胎，點著便領，何其俊哉！
容易肯人，難與共語。竹篦頭惜之如金，禪床角委之如土。凈覃知藏善知機，電光影分賓主。
天地不仁，出此妖怪，有偷營劫寨之機，無喜舍慈悲之戒。正脈將沈，法門凋瘵，如何嗣續松源派？大奸難後越精神，罵人嘴毒如蜂蠆。
不期而會，不約而同。晴光爍爍，和氣融融。際遇兩朝圣主，中興徽廟禪叢。良田天錫平如砥，坐對靈苗歲歲豐。
等是垂慈，初無門戶。璞玉既分兮可觀，梵儀頓舉兮難睹。凌霄峰頂看云人，普化堂中第一祖。
紹既明白，語不失宗。手頭簸弄金圈栗蓬，大唐國里無人會，又卻乘流過海東。
怒氣噀人，殊不可犯。雖有蓋膽毛，且無驗人眼。是亦剗，非亦剗，咬定牙關，一生擔板。
初而欣，久而厭。明月夜光，多逢按劍。但信得及，自有靈驗。
無則都寺玉幾寫予夢影，自散席後，言音不相接者十二年。今上徑山請贊，筆老墨澀，勉而書之敬而遠，親而疏。明監靈腑，善定銷銖。凌霄高而眾峰拱，海嶠聳而蟾影孤。子歸就父，吾不識渠。
霜嚴氣烈，山空月明。涵養有得，剗
削不平。拈起則佛祖不識，放下也草木爭榮。捱到凌霄八十四，誰知名重九重城？咄！
妙源嘗拜觀師十會語，如南屏、雙徑提唱甚多，惜乎未盡鋟梓。曩曾侍師於凌霄，因有此請不允。今叢林衲子咸欲流傳，謹錄成後集。倘覽者言外知歸，則我師之語何剩焉？
七赤之軀，額有圓珠。問著便掌，膽大心麤。不是大中天子，幾乎喚馬作驢。大家水底按葫蘆。
堅不剛，柔不弱，七百甲子老翁，偏要用此一著。列土王來不下床，高風千古為標格。
萬乘垂衣立問端，國師答處太瞞頇。誰知十月清霜重，一陣風來一陣寒。
黑豆數無窮，青松蓋不盡，癯然老比丘，即此吾無隱。更提云水曲周遮，添得傍人眼花。
氈拍板，無孔笛，省要乞一言，虛空轟霹靂。臨機不解轉身，又卻隨他聲色。非聲色，洞庭湖外千峰碧。
君臣慶會豁全機，百億山河盡貢歸。拈起太平無價寶，乾坤何處不光輝？
當機一句辟天關，海闊山遙豈等閑？堪笑冬瓜長儱侗，翻成瓠子曲彎彎。
不開，撲不破，人言大士應身，我也疑他真個，終南山相應和。喜動龍顏，百僚俱賀，誰知別有彌天過？
藏頭露影問來由，卻把西江盡力詶。回首眼空天地窄，不知身在御街游。
冤有頭，債有主，天然欲訪龐翁，恰好撞著此女。揣盡家私，瓜甜蔕苦，因茲上下不和同，牛嬭郎忙涂赤土。
窮廝煎，餓廝吵，父子不同途，大家相脫卯。萬頃湘江洗不清，無生曲調何時了？
神出鬼沒，接響承虛。這一火絡，邪法難扶。互將魚目作明珠，笑倒西天碧眼胡。
因記七峰來玉幾，去年花月下云坳。未周一歲背盟我，剔盡春燈眼不交。
假道鍼鋒上，行藏云水中。且非心法妙，自是手頭通。前輩多遺偈，靈襟出眾工。明朝何處去？黃葉度谿風。
慎將窺管監靈知，用在亡羊愧在斯。莫謂西山好消息，須知江海有名緇。
渺渺晴煙薄，蒼蒼古樹昏。天涯殊未足，對此暗消魂。
黯黯青青一望中，迥然不與眾峰同。白云散盡江天曉，想見人間無路通。
祖翁在世語錄二帙刊流天下，宋咸淳五年，晉之續錄後集，已成三卷。而本朝未刊行之，先師常為言而未果成也，為人之後者，曷無勇為乎？仍搜遺逸，新添數紙於後錄之尾，鋟梓于龍翔。
