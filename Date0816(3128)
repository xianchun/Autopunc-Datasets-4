爾時，文殊師利白佛言至重為分別，令得除斷。
僧亮曰：次答三乘若無性，云何而得說也。上再說因果經體已同，屢勸修行，而未明修法，將說五行，而是修本，更以十問，釋疑勸信。所以然者，經之因果，理致幽遠，純陀先知，時眾猶故有疑，文殊知疑而不能決，更以事問也。疑謂從緣得法，皆是無性，三乘成果，皆從緣得。若佛是常，二乘亦常，二乘無常，佛亦無常，故云無差別也。若二乘是常者，云何樂實未生，而名為受樂耶？
僧宗曰：從此訖最勝無上道，悉為廣嘆也。經之為益，不出因果。前七問中，四問因益，三問果益。一周明義，因果兩益，竟於前文。此下文殊騰純陀疑，以為廣嘆，以得解者，由此經也。
寶亮曰：純陀所疑，與迦葉所問，意同而辭異也。
佛言：善男子！云何疑心至聲聞、緣覺無有差別。
法瑤曰：上明三寶有時而盛，有時而衰，似非常住，致生疑惑，是以純陀示同有疑，文殊申述，扣發大圣也。將顯三乘佛性同歸一致，是以三寶可得而不滅。如其不爾，是則三乘無性豈同湛然也？
僧宗曰：疑謂本無今有，無常法，如來既是本無今有，就事而求，應是無常，而開宗言常，是故疑也。又迦葉上問三乘無性，便是應無，如其有性，則應見用。二大士之言，辭異有同，佛下引偈，以答兩家。
爾時，世尊即說偈言至亦有差別，亦無差別。
僧亮曰：本有今無者，本有煩惱，而無涅盤也。本無今有者，本無般若，而有煩惱也。若謂佛三世皆有煩惱者，無有是處也。是故緣雖同，而所以為異也。有煩惱故無常，無煩惱故有常。
迦葉菩薩白佛言：世尊至利益安樂一切眾生。
僧亮曰：迦葉為請法之主，以上義隱，須明問以廣之也。
佛言：善男子！諦聽！諦聽至業報因緣，令乳色一。
僧亮曰：長者，譬先佛也。牛，譬行人。色異，譬三乘也。一人，譬今佛也。三乘成佛，報先佛之恩，如祠祀也。得大涅盤，一器也。色白，譬我、樂、凈也。尋便驚怪至皆同一色，將釋所由，假為驚辭，怪因異而果一也。是人思惟者，謂八萬行因果不應異也。
善男子！聲聞、緣覺、菩薩亦爾至所以者何？同盡漏故。
僧亮曰：合前而乳色一。
而諸眾生言：佛、菩薩至解悟乳相由業因緣。
僧亮曰：合先怪而後悟。
復次，善男子！譬如金礦至以斷無量億煩惱故。
法瑤曰：前譬明緣因佛性同耳，此明正因果佛性也。明三乘同有此性，修道斷結，陶冶成佛，此理非是本有今無、本無今有也。
迦葉菩薩白佛言：世尊至如是說者，多有過咎。
僧亮曰：將問差別，先難無差，謂因亦是有，果亦是有，有義不異，有何差別？眾生有性，似如己有，致此難也。
若諸眾生皆有佛性至如來涅盤而尸那城至目楗連等速成佛道。
僧亮曰：上說聲聞、凡夫因有近遠，而歡喜旃陀羅在千佛數中，而不說聲聞，是則因近而更遠。何耶？
佛言：善男子！或有聲聞至以發速愿，故與速記。
僧亮曰：行有內外，偏行者遲，遍行者速，而聲聞偏行外行也。所以然者，先有小心，須偏行以去之。凡夫不爾，是故速也。
復次，善男子！譬如商人至護正法者，為授遠記。
僧亮曰：此下說凡夫。知聲聞志小，自輕己行，若與速記，必有深失。下合譬中說其事也。商人，譬佛。珠，譬得記之行也。市賣者，譬授記之辭也。頗梨珠者，譬生死行也。
迦葉、慶純陀也。
爾時，世尊欲令一切至自受純陀所奉設者。
僧亮曰：化佛不食，表釋迦亦然，以顯不滅而現滅也。自受純陀所設者，為應見者，有此說耳，非定爾也。
僧宗曰：法身無像，應化何殊？自受純陀者，示請主有人，顯彼無宿愿之異耳。
智秀曰：第七事也。
爾時，純陀所持粳糧至一切大眾亦復如是。
智秀曰：第八事，敘純陀與大眾愿遂，一切歡喜也。
爾時，大眾承佛圣旨至所食之物亦無差別。
智秀曰：第九事，敘大眾承佛旨，故能有涅盤之念。
是時，天人、阿修羅等至無上調御，盲無眼目。
智秀曰：第十事，向敘懷念，今述發言也。
爾時，世尊為欲安慰至此則是諸佛，最上之誓愿。
僧宗曰：此中說十三偈，無指的文也。正應各除前後四偈，取中央偈也。大意明佛法身圓極，應而不滅也。前四偈，一往慰喻；後四偈，令其安心有在，不應愁惱，即是答上示現究竟涅盤義也。上言示現，明如來久已成佛，入伊字圓德涅盤，說此妙義，令大眾開解，即示現。又一義，既妙本不滅，是則應跡無時不化，但一應不現，亦言滅也。
寶亮曰：唱有十三偈，誓唯十二，不知所以而然也，或是偈之零落。不爾者，十三字誤，應為十二也。
智秀曰：偈中分為四階：第一、有一行半，明久能現入涅盤，其實長存也。第二、次有一行，明得涅盤，故久無饑渴之苦也。第三、次有十四行半，廣舉諸譬，明今非實滅，示現滅也。即此十四行中，復有三意：前一行半，勸也；中十二行，正顯偈旨也；最後一行，結勸意也。第四、有四行，舉三寶長存，明涅盤相也。有三意：初兩行，勸；次一行，舉三寶，勸求常果也；後一行，舉諸佛誓愿，結成所以勸意也。
若有比丘、比丘尼至觀了三寶常者，是栴陀羅。
曇纖曰：次答問云何勇進者，示人天魔道也。明若能隨佛發前誓愿，是即天道；不解一體三寶常樂我凈，是名魔道。栴陀羅者，即是殺者，魔之異辭也。
若有能知三寶常住至無有嬈害、能留難者。
智秀曰：次答云何知法性，而受於法樂也。明三寶是真法性，有能知者，則永受安樂也。
爾時，人、天、大眾、阿修羅等至鼓天伎樂以供養佛。
僧亮曰：以此答云何知法性，而受於法樂也。時會知佛常住，是知法性，受安樂也。謂現在化道已訖，應現滅也。
爾時，佛告迦葉菩薩言至皆知如來是常住法。
僧亮曰：欲令人說異見，顯如來密力，皆是知法性受樂之事也。有兩翻，此第一，先問迦葉也。
寶亮曰：就迦葉答中五事：第一、見諸佛甚多；第二、見所坐甚小，而能容也；第三、見大眾各隨佛說十三偈；第四、見大眾各心念言，唯我獨得供養釋迦；第五、見純陀之供，雖復尟少，而足大眾也。
爾時，世尊告純陀言至摩訶薩等之所圍繞。
寶亮曰：純陀自見一事，并前合為六事也。此明現在事畢，從得道已來，所化可利益，有緣得益者，訖於此矣。
佛告純陀：汝先所見至菩薩所行，具足成辦。
寶亮曰：上已廣、略兩重明常，復答二十余問竟，乃結果云：純陀住十住地，所作成辦。當知理教可徵也。何應指說陀羅尼咒，而頓有六萬四千人得無生忍者？故知昔教定是方便，今教定是真實。若昔純不數，以方便唱云有人得道者，則下愚入道之心不勤。
迦葉菩薩白佛言：世尊至說是大乘大涅盤經。
僧亮曰：追答第二十七問，明未來事訖，為開邪、正兩門。十惡為魔道，十善為天道，使改惡行善，故言未來事訖也。