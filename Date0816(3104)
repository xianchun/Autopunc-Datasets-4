明教嵩和尚曰：尊莫尊乎道，美莫美乎德。道德之所存，雖匹夫，非窮也；道德之所不存，雖王天下，非通也。伯夷、叔齊，昔之餓夫也，今以其人而比之，而人皆喜；桀、紂、幽、厲，昔之人主也，今以其人而比之，而人皆怒。是故學者患道德之不充乎身，不患勢位之不在乎己。
明教曰：圣賢之學，固非一日之具，日不足，繼之以夜，積之歲月，自然可成，故曰：學以聚之，問以辨之。斯言學非辨問，無由發明。今學者所至，罕有發一言問辨於人者，不知將何以裨助性地成日新之益乎？
明教曰：太史公讀孟子，至梁惠王問何以利吾國，不覺置卷長嘆：嗟乎！利誠亂之始也。故夫子罕言利，常防其原也。原者，始也。尊崇貧賤，好利之弊，何以別焉？夫在公者，取利不公則法亂；在私者，以欺取利則事亂。事亂則人爭不平，法亂則民怨不伏。其悖戾鬬諍，不顧死亡者，自此發矣，是不亦利誠亂之始也。且圣賢深戒去利，尊先仁義，而後世尚有恃利相欺，傷風敗教者何限？況復公然張其征利之道而行之，欲天下風俗正而不澆不薄，其可得乎？
明教曰：凡人所為之惡，有有形者，有無形者。無形之惡，害人者也；有形之惡，殺人者也。殺人之惡小，害人之惡大。所以游宴中有鴆毒，談笑中有戈矛，堂奧中有虎豹，鄰巷中有戎狄。自非圣賢絕之於未萌，防之於禮法，則其為害也不亦甚乎！
明教曰：大覺璉和尚住育王，因二僧爭施利不已，主事莫能斷。大覺呼至，責之曰：昔包公判開封，民有自陳：以白金百兩寄我者亡矣，今還其家，其子不受，望公召其子還之。公嘆異，即召其子語之。其子辭曰：先父存日，無白金私寄他室。二人固讓久之，公不得已，責付在城寺觀修冥福以薦亡者。予目睹其事，且塵勞中人尚能疏財慕義如此，爾為佛弟子，不識廉恥若是。遂依叢林法擯之。
大覺璉和尚，初游廬山，圓通訥禪師一見，直以大器期之。或問：何自而知之？
訥曰：斯人中正不倚，動靜尊嚴，加以道學行誼，言簡盡理，凡人資稟如此，鮮不有成器者。
仁祖皇佑初，遣銀璫小使持綠綈尺一書，召圓通訥住孝慈大伽藍。訥稱疾不起，表疏大覺應詔。或曰：圣天子旌崇道德，恩被泉石，師何固辭？
訥曰：予濫廁僧倫，視聽不聰，幸安林下，飯蔬飲水。雖佛祖，有所不為，況其他耶？先哲有言：大名之下，難以久居。予平生行知足之計，不以聲利自累，若猒于心，何日而足？故東坡嘗曰：知安則榮，知足則富。避名全節，善始善終，在圓通得之矣。
圓通訥和尚曰：躄者命在杖，失杖則顛；渡者命在舟，失舟則溺。凡林下人自無所守，挾外勢以為重者，一旦失其所挾，皆不能免顛溺之患。
圓通訥曰：昔百丈大智禪師建叢林，立規矩，欲救像季不正之弊，曾不知像季學者盜規矩以破百丈之叢林。上古之世，雖巢居穴處，人人自律；大智之後，雖高堂廣廈，人人自廢。故曰：安危德也，興亡數也。茍德可將，何必叢林？茍數可憑，曷用規矩？
圓通謂大覺曰：古圣治心於未萌，防情於未亂，蓋預備則無患。所以重門擊柝以待暴客，而取諸豫也。事豫為之則易，卒為之固難。古之賢哲有終身之憂而無一朝之患者，誠在於斯。
大覺璉和尚曰：玉不琢不成器，人不學不知道。今之所以知古，後之所以知先，善者可以為法，惡者可以為戒。歷觀前輩立身揚名於當世者，鮮不學問而成之矣。
大覺曰：妙道之理，圣人嘗寓之於易。至周衰，先王之法壞，禮義亡，然後奇言異術間出而亂俗。逮我釋迦入中土，醇以第一義示人，而始末設為慈悲以化群生，亦所以趨於時也。自生民以來，淳樸未散，則三皇之教簡而素，春也；及情竇日鑿，五帝之教詳而文，夏也；時與世異，情隨日遷，故三王之教密而嚴，秋也；昔商周之誥誓，後世學者故有不能曉，比當時之民聽之而不違，則俗與今如何也？及其弊，而為秦漢也，則無所不至矣，故天下有不忍愿聞者，於是我佛如來一推之以性命之理，冬也。天有四時循環，以生成萬物；圣人設教，迭相扶持，以化成天下，亦由是而已矣。然至其極也，皆不能無弊。弊者，迹也，要當有圣賢者，世起而救之。自秦漢以來，千有余載，風俗靡靡，愈薄圣人之教，列而鼎立，互相詆訾，大道寥寥莫之返，良可嘆也！
大覺曰：夫為一方主者，欲行所得之道而利於人，先須克己惠物，下心於一切，然後視金帛如糞土，則四眾尊而歸之矣。
大覺曰：前輩有聰明之資，無安危之慮，如石門聰、棲賢舜二人者，可為戒矣。然則人生定業固難明辨，細詳其原，安得不知其為忽慢不思之過歟？故曰：禍患藏於隱微，發於人之所忽。用是觀之，尤宜謹畏。
云居舜和尚，字老夫。住廬山棲賢日，以郡守槐都官私忿罹橫逆，民其衣。往京都訪大覺，至山陽。
晦堂謂朱給事世英曰：予初入道，自恃甚易，逮見黃龍先師後，退思日用與理矛盾者極多，遂力行之三年，雖祁寒溽暑，確志不移，然後方得事事如理。而今咳唾掉臂，也是祖師西來意。
朱世英問晦堂曰：君子不幸小有過差，而聞見指目之不暇；小人終日造惡，而不以為然。其故何哉？
晦堂曰：君子之德比美玉焉，有瑕生內必見於外，故見者稱異，不得不指目也。若夫小人者，日用所作無非過惡，又安用言之？
晦堂曰：圣人之道，如天地育萬物，無有不備於道者。眾人之道，如江河淮濟，山川陵谷，草木昆蟲，各盡其量而已，不知其外無有不備者。夫道豈二耶？由得之淺深，成有小大耶。
晦堂曰：久廢不可速成，積弊不可頓除，優游不可久戀，人情不能恰好，禍患不可茍免，夫為善知識達此五事，涉世可無悶矣。
晦堂曰：先師進止嚴重，見者敬畏。衲子因事請假，多峻拒弗從。惟聞省侍親老，氣色穆然，見於顏面，盡禮津遣。其愛人恭孝如此。
晦堂曰：黃龍先師昔同云峰悅和尚夏居荊南鳳林。悅好辯論，一日與衲子作喧，先師閱經自若如不聞見。已而悅詣先師案頭，瞋目責之曰：爾在此習善知識量度耶？先師稽首謝之，閱經如故。
黃龍南和尚曰：予昔同文悅游湖南，見衲子擔籠行腳者，悅驚異蹙頞，已而呵曰：自家閨閣中物不肯放下，返累及他人擔夯，無乃太勞乎！
黃龍曰：住持要在得眾，得眾要在見情。先佛言：人情者，為世之福田。蓋理道所由生也，故時之否泰，事之損益，必因人情。情有通塞，則否泰生；事有厚薄，則損益至。惟圣人能通天下之情，故易之別卦，乾下坤上則曰泰，乾上坤下則曰否。其取象，損上益下則曰益，損下益上則曰損。
夫乾為天，坤為地，天在下而地在上，位固乖矣，而返謂之泰者，上下交故也。主在上而賓處下，義固順矣，而返謂之否者，上下不交故也。是以天地不交，庶物不育；人情不交，萬事不和。損益之義，亦由是矣。
夫在人上者，能約己以裕下，下必悅而奉上矣，豈不謂之益乎？在上者蔑下而肆諸己，下必怨而叛上矣，豈不謂之損乎？故上下交則泰，不交則否。自損者人益，自益者人損。情之得失，豈容易乎？先圣嘗喻人為舟，情為水，水能載舟，亦能覆舟，水順舟浮，違則沒矣。故住持得人情則興，失人情則廢，全得而全興，全失而全廢，故同善則福多，同惡則禍甚。善惡同類，端如貫珠；興廢象行，明若觀日。斯歷代之元龜也。
黃龍謂荊公曰：凡操心所為之事，常要面前路徑開闊，使一切人行得，始是大人用心。若也險隘不通，不獨使他人不能行，兼自家亦無措足之地矣。
黃龍曰：夫人語默舉措，自謂上不欺天，外不欺人，內不欺心，誠可謂之得矣。然猶戒謹乎獨居隱微之間，果無纖毫所欺，斯可謂之得矣。
黃龍曰：夫長老之職，乃道德之器。先圣建叢林，陳紀綱，立名位，選擇有道德衲子，命之曰長老者，將行其道德，非茍竊是名也。慈明先師嘗曰：與其守道老死丘壑，不若行道領眾於叢林。豈非善守長老之職者，則佛祖之道德存歟？
黃龍謂隱士潘延之曰：圣賢之學，非造次可成，須在積累。積累之要，惟專與勤。屏絕嗜好，行之勿倦，然後擴而充之，可盡天下之妙。
潘延之聞黃龍法道嚴密，因問其要，黃龍曰：父嚴則子敬。今日之規訓，後日之模范也。譬治諸地，隆者下之，洼者平之。彼將登于千仞之山，吾亦與之俱；困而極於九淵之下，吾亦與之俱。伎之窮，妄之盡，彼則自休也。又曰：姁之嫗之，春夏所以生育也；霜之雪之，秋冬所以成熟也。吾欲無言，可乎？
黃龍室中有三關語，衲子少契其機者，脫有詶對，惟歛目危坐，殊無可否。延之益扣之，黃龍曰：已過關者，掉臂而去，從關吏問可否，此未透關者也。
黃龍曰：道，如山愈升而愈高，如地愈行而愈遠。學者卑淺，盡其力而止耳。惟有志於道者，乃能窮其高遠，其他孰與焉？
黃龍曰：古之天地日月，猶今之天地日月；古之萬物性情，猶今之萬物性情。天地日月固無易也，萬物性情固無變也，道胡為而獨變乎？嗟其未至者，猒故悅新，舍此取彼，猶適越者，不之南而之北，誠可謂異於人矣。然徒勞其心，苦其身，其志愈勤，其道愈遠矣！
黃龍謂英邵武曰：志當歸一，久而勿退，他日必知妙道所歸。其或心存好惡，情縱邪僻，雖有志氣如古人，予終恐不得見其道矣。
寶峰英和尚曰：諸方老宿批判先覺語言，拈提公案，猶如捧土培泰山，掬水沃東海。然彼豈賴此以為高深耶？觀其志在益之，而不自知非其當也。
英邵武每見學者恣肆不懼因果，嘆息久之，曰：勞生如旅泊，住則隨緣，去則亡矣，彼所得能幾何？爾輩不識廉恥，干犯名分，污瀆宗教乃至如是。大丈夫志在恢弘祖道，誘掖後來，不應私擅己慾，無所避忌，媒一身之禍，造萬劫之殃，三途地獄受苦者，未是苦也，向袈裟下失卻人身，實為苦也。
英邵武謂晦堂曰：凡稱善知識，助佛祖揚化，使衲子回心向道，移風易俗，固非淺薄者之所能為。末法比丘，不修道德，少有節義，往往苞苴骯臟，搖尾乞憐，追求聲利於權勢之門。一旦業盈福謝，天人猒之，玷污正宗，為師友累，得不太息？晦堂頷之。
英邵武謂潘延之曰：古之學者治心，今之學者治迹，然心與迹相去霄壤矣。
英邵武謂真凈文和尚曰：物暴長者必夭折，功速成者必易壞，不推久長之計而造卒成之功，皆非遠大之資。夫天地最靈，猶三載再閏，乃成其功，備其化，況大道之妙，豈倉卒而能辦哉？要在積功累德。故曰欲速則不達，細行則不失。美成在久，遂有終身之謀。圣人云：信以守之，敏以行之，忠以成之，事雖大而必濟。昔喆侍者夜坐不睡，以圓木為枕，小睡則枕轉，覺而復起，安坐如故，率以為常。或謂用心太過，喆曰：我於般若緣分素薄，若不刻苦勵志，恐為妄習所牽。況夢幻不真，安得為久長計？予昔在湘西目擊其操履如此，故叢林服其名，敬其德而稱之。
真凈文和尚久參黃龍，初有不出人前之言。後受洞山請，道過西山，訪香城順和尚。順戲之曰：諸葛昔年稱隱者，茅廬堅請出山來。松華若也沾春力，根在深巖也著開。真凈謝而退。
真凈舉廣道者住五峰，輿議廣疏拙，無應世才。逮廣住持，精以治己，寬以臨眾，未幾，百廢具舉，衲子往來，競爭喧傳。真凈聞之，曰：學者何易毀譽邪？予每見叢林竊議曰：那個長老行道安眾，那個長老不侵用常住，與眾同甘苦。夫稱善知識為一寺之主，行道安眾，不侵常住，與眾甘苦，固當為之，又何足道？如士大夫做官為國安民，乃曰：我不受贓，不擾民。且不受贓，不擾民，豈分外事耶？
真凈住歸宗，每歲化主納疏，布帛云委。真凈視之顰蹙，已而嘆曰：信心膏血，予慙無德，何以克當？
真凈曰：末法比丘，鮮有節義，每見其高談闊論，自謂人莫能及。逮乎一飯之惠，則始異而終輔之，先毀而後譽之，求其是曰是，非曰非，中正而不隱者少矣。
真凈曰：比丘之法，受用不宜豐滿，豐滿則溢；稱意之事不可多謀，多謀終敗。將有成之，必有壞之。予見黃龍先師應世四十年，語默動靜，未嘗以顏色、禮貌、文才牢籠當世衲子。唯確有見地，履實踐真者，委曲成褫之。其慎重，真得古人體裁，諸方罕有倫比，故今日臨眾無不取法。
真凈住建康保寧，舒王齋襯素縑。因問侍僧：此何物？
對曰：紡絲羅。
真凈曰：何用？
侍僧曰：堪做袈裟。
真凈指所衣布伽黎曰：我尋常披此，見者亦不甚嫌惡。即令送庫司估賣供眾，其不事服飾如此。
真凈謂舒王曰：日用是處力行之，非則固止之，不應以難易移其志。茍以今日之難，掉頭弗顧，安知他日不難於今日乎？
真凈聞一方有道之士化去，惻然嘆息至於泣涕。時湛堂為侍者，乃曰：物生天地間，一兆形質枯死殘蠹似不可逃，何苦自傷？
真凈曰：法門之興，賴有德者振之，今皆亡矣，叢林衰替，用此可卜。
