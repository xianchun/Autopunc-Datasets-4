師開堂日，拈香云：此一瓣香，恭為今上皇帝祝延圣壽，萬歲！萬萬歲！伏愿堯風永扇，同日月之盛明；湯德彌新，共乾坤而久固。此一瓣香，恭為報寧大檀越主特進相公判府左丞，伏愿舉族享於百祥，小大增乎善慶，更冀特進相公判府左丞，兄兄弟弟，長為佛法之壍墻；子子孫孫，永作皇家之梁棟。此一瓣香，奉為提刑大夫運判朝奉洎文武官僚常居祿位。然提刑眾官總同二相公，夙承佛記，示作王臣，佛法長興，外護斯在，以因向果，皆成佛道。於是趺坐。
白槌云：法筵龍象眾，當觀第一義。
師乃垂一足云：大眾！為是一耶？是二耶？良久，云：上士一決一切了，中下多聞多不信，有疑請問。
僧問：昔日梵王請佛，蓋為群迷。今朝相公請師，當為何事？
師云：看。
進云：與麼則靈山一會，今日親聞。
師云：聞底事作麼生？
進云：大眾證明。
師云：錯。
問：遠離洞山丈室，已坐報寧道場。如何是不動尊？
師云：東西南北。
進云：一言已布王官耳，吾道今朝得再昌。
師云：大家在者。
進云：相公證明，學人禮謝。
問：昔日李公登藥嶠，云在青天水在瓶。今日丞相請師，未審有何言句？
師云：金桃帶葉摘，綠李和衣嚼。
進云：與麼則法不孤起，仗境方生。
師云：重疊關山路。
進云：洎乎蹉過。
師云：不少也。
僧問：曹溪一路，闔國人聞。報寧一路，什麼人聞？
師云：天下人聞。
進云：莫是和尚為人處也無？
師云：且得你承當。
進云：作家宗師。
師云：一任闍黎卜度。復云：欲識佛性義，當觀時節因緣。時節既至，因緣自會。大眾！今日一會要知麼？是大眾成佛時節，凈緣際會，大丞相荊國公及判府左丞，施宅舍園林，為佛剎禪門，固請大善知識開演西來祖道。所以教外別傳，直指大眾，即心見性成佛，大眾信得及麼？若自信得及，即知自性本來作佛；縱有未信，亦當成佛。但為迷來日久，一乍聞說，誠難取信，以至古今天下善知識、一切禪道、一切語言，亦是善知識自佛性中流出建立。而流出者是本，佛性是末誰不見？阿誰不知？知見分明。又擊禪床云：阿誰不聞？阿誰不了？了心平等。若此觀者，名為正觀；若他觀者，名為邪觀。卓拄杖，下座。
上堂，良久，云：船子下揚州，大地無寸土，蛇咬蝦蟆聲，更有眾生苦。驀拈拄杖擲下云：今朝二十五。喝一喝，下座。
上堂：今朝六月旦，萬物隨時變，地肥茄子多，雨足甜瓜賤，紅桃大似拳，綠李圓如彈。誰識歸宗大道心？拈來一一人難辨。驀拈拄杖云：你有拄杖子，我與你拄杖子；你無拄杖子，我奪卻你拄杖子又作麼生辨？若辨得出，不虛在歸宗過夏；若辨不出，禪床且替他吃棒。乃擊禪床，下座。
上堂：大道不假雕鐫，人心何須造作？但知一切臨時，拈來無非妙藥。驀拈拄杖云：豈不是妙？又擲下云：拋來擲去，有什麼過？乃喝云：才有是非，紛然失心。
上堂：古人有大智慧，隨宜自在，無可不可。故僧問古德：如何是古佛心？答云：壁瓦礫是。僧云：壁瓦礫豈不是無情？德云：是。僧云：無情還解說法否？德云：常說，熾然說，無間歇。其僧於言下大悟，證無情說法。
師云：古佛身心如飲醍醐，渴心永寂。奇特甚奇特，安樂則不妨安樂。若是德山、臨濟烜赫兒孫，他亦不吃這般茶飯。何也？不是他所食之物。且道德山、臨濟兒孫所食何物？良久，乃噓噓，佛法門中，可謂刁刀莫辨，魚魯難分。下座。
上堂：今朝六月二十五，莫問超佛及越祖。但只粥飯飽便休，日月朝昏自回互。驀拈拄杖云：回互不回互，佛殿走出三門，僧堂趒過廚庫，拄杖子穿卻諸人鼻孔，回而更相涉。乃擲下，良久，云：不爾依位住。喝一喝，下座。
上堂：一葉落，天下秋，廬山山北到江州。驀拈拄杖擲下云：若知撲落非他物，須信縱橫得自由。
解夏日上堂：四月十五結夏，七月十五解夏，世俗諦中有秋有夏，有解有結；佛法門中無是無非，無得無失，莫非妙用。有時結也，九十日內，水泄不通，圣凡路絕，誰敢咳嗽？若咳嗽也，須是你解咳嗽始得；有時解也，十方通徹，去來自在，亦須知有路頭去處始得。且道不解不結又作麼生？良久，喝一喝，下座。
上堂：欲識佛性義，當觀時節因緣。昨日撞鐘送法眼入塔，今朝擊鼓集禪眾陞堂。千般時節，萬種因緣，總不出這個。大眾！且道這個是什麼？乃喝云：異生見解，我執不同，又爭怪得老僧？
上堂：今朝八月中秋，正是月圓當戶，所謂盲者不見，非日月之咎。故經云：是法平等，無有高下。迷者自迷，悟者自悟。大眾當知，不得莽鹵。
上堂：一切眾生總一般妙明，日用更無偏，等閑卻被邪師指，剛道西來別有禪。驀拈拄杖云：且道是西來？是妙明心地？復擲下云：試斷看。喝一喝，下座。
上堂云：今朝九月一，夜來霜氣寒，當知門外路，一一透長安。喝一喝，下座。
上堂：諸州丐士經年去，次第歸來復納疏，打鼓普請共證明。今朝九月二十五，大眾證明則不無，須知鉢盂飯，粒粒皆辛苦。鉢飯滋味大眾總知，歸宗道今朝九月二十五又且如何？良久，乃呼侍者：參退，請諸郡化主吃茶。喝一喝，下座。
上堂：今朝十月一，天下煖爐開，衲僧頂門眼，依舊蒙塵埃。歲月既已往，死生還到來。床添新藁薦，一任雪成堆。遂拈袈裟角云：大眾！人人有分，須是頂門眼開始得。喝一喝，下座。
上堂：古人所謂終日忙忙，那事無妨。
師云：不妨簡要，只如開單展鉢，拈匙把筯，揚眉瞬目，有什麼妨處？行住坐臥，動靜去來，又有何異？驀拈拄杖敲香卓云：妨個什麼？復擲下云：不可喚作忙也。敢問大眾：那事作麼生？良久，喝一喝，下座。
上堂：是日已過，命亦隨減，如少水魚，斯有何樂？唯二乘禪定寂滅為樂，是為真樂；學般若菩薩，法喜禪悅為樂，是為真樂；三世諸佛，慈悲喜舍四無量心為樂，是為真樂。石霜普會云休去、歇去、冷湫湫地去，是謂二乘寂滅之樂；云門云一切智通無障礙，拈起扇子云釋迦老子來也，是謂法喜禪悅之樂；德山棒，臨濟喝，是三世諸佛慈悲喜舍之樂。除此三種樂，不為樂也。且道歸宗一眾，在三種內？三種外？良久，云：今日莊主設饡飯，俵錢。參退，僧堂內普請吃茶去。喝一喝，下座。
上堂：萬法是心光，諸緣唯性曉。本無迷悟人，只要今日了。好大眾！修山主見處與大眾見處，日用無差；大眾見處與歸宗長老見處，日用無差；歸宗見處與云峰山主，日用無差；云峰見處與深首座，日用無差。乃喝云：莫分彼我，彼我無差。心光共曉，日用堪夸。驀拈拄杖云：阿誰不見？阿誰不曉？擊香卓云：阿誰不聞？復擲下云：是什麼？喝一喝，下座。
上堂，舉：龐居士云：十方同聚會，個個學無為。此是選佛場，心空及第歸。大眾總是選佛之人，既到歸宗門下，須是一個個心空及第歸，不可作長行粥飯僧。彼此出家離世俗，誰言祖獨有南能？
上堂：今朝臘月初五，有事為君直舉，靈湯禪師到來，救濟大開府庫，差珍異寶不慳，所好臨時揀取。雖然一一歸宗，不妨卻分賓主。乃喝云：且道是賓是主？復喝云：賓主歷然，久參到此，也須莽鹵。
上堂：獨樹不成林，人人總知有。梵剎一才興，大家出只手。驀拈拄杖云：家家門前火把子。復擲下云：各自看取。喝一喝，下座。
上堂：今朝臘月二十五，云門一曲為重舉，驢腳佛手總現前，明眼衲僧多莽鹵。喝一喝，下座。
上堂：滿目文殊、普賢境界，直下分明，道無不在。驀拈拄杖擲下云：拋來擲去有什麼過？喝一喝，下座。
上堂：二月仲春漸暄，時來萬化可憐，到處桃紅柳綠，石頭也生暖煙。驀拈拄杖擲下云：有意氣時添意氣，不風流處也風流。喝一喝，下座。
上堂：靈光獨耀，迥脫根塵。體露真常，不拘文字。此是百丈大智禪師舉揚，大眾作麼生？良久，云：在家疑是客，別國卻為親。喝一喝，下座。
上堂：南閻浮提眾生以音聲為佛事，所謂此方真教體，清凈在音聞。是以三乘十二分教，五千四十八卷，一一從音聲演出；乃至諸代祖師、天下老和尚種種禪道，莫不皆從音聲演出；庭前柏樹、北斗藏身、德山呵佛罵祖、臨濟喝，豈不從音聲演出？何況世間所有一切事法不從音聲成就者？然後音聲無盡，演說無盡，見聞無盡，利樂無盡。茍入此法門，得旋陀羅三昧自在海。良久，唱云：十方羅漢。喝一喝，下座。
上堂：今朝三月初五，正是清明景序，豈獨游人往來，更兼蜂狂蝶舞。須信自在神通，彼此性真，妙具萬物，總非斷滅。衲僧別求禪悟，棄本逐末。喝一喝，云：驢年。下座。
上堂：今朝三月初十，劄！久雨不晴，船子下揚州；東海鯉魚打一棒，洞庭湖浪滔天，須知大道本無偏。喝一喝，下座。
上堂：今朝三月十五，又是月圓當戶，祖意教意同別，但看雞寒上樹。驀拈拄杖云：春無三日晴，夏無十日雨。復擲下云：處處綠楊堪系馬，家家門底透長安。喝一喝，下座。
上堂：如來世尊云：菩薩覺成就故，不與法縛，不求法脫，不敬持戒，不憎毀禁，不重久習，不輕初學。何以故？一切究竟覺，彼此成佛故如是，則僧也如是，俗也如是，凡也如是，圣也如是，賢也如是，愚也如是。驀拈拄杖云：拄杖子亦如是。擲下云：如是！如是！
上堂，舉：西天昔有七女游屍陀林，見一死屍，妹問姊曰：屍在這，人在什麼處？姊曰：妹妹！妹應喏。姊曰：在什麼處？於是空中散花。女曰：空中散花者誰？應曰：我是帝釋，見圣者善說般若，感我天宮，特來散花。圣者欲何所須，我當供給。女曰：別無所須，只要個無根樹子。帝釋曰：我天宮無種不有，若要無根樹子即無。女曰：帝釋！帝釋應喏。女曰：這個是什麼？帝釋遂隱去。大眾！且道帝釋是會了隱去？不會了隱去？又道善說般若，感我天宮；又道無無根樹子。大眾！且作麼生明得，不辜負圣女？若也不會，不得辜負帝釋。歸宗亦有個無位真人，憨憨癡癡，跛跛挈挈，且恁麼過時。喝一喝，下座。
王主簿到上堂，僧問：云門大師欲一棒打殺釋迦老子，和尚又欲糞掃堆頭窨殺云門，未審和尚罪過還許學人點撿也無？
師云：且莫造次。
學云：和尚坐斷廬山，為什麼不識某甲這話？
師云：三十棒。
學云：關。
師云：點。
學云：劄。
師云：念汝做街坊。復云：憶在報寧時，彼彼各年少，而今住山來，各各已衰老，休話人間短與長，相逢把手呵呵笑。呵呵笑，逍遙自合無為道。驀拈拄杖敲香臺云：不可不自在。復擲下云：不可不逍遙。喝一喝，下座。
上堂，僧問：馬祖下尊宿，一個個屙轆轆地，唯有歸宗老較些子；黃龍下兒孫，一個個硬剝剝地，只有真凈老師較些子。學人恁麼道，還扶得也無？
師云：打疊面前搕卻。
進云：若不同床睡，焉知被底穿？師不對。
進云：這個為上上根，忽遇中下之流，如何指接？師亦不對。
進云：非但和尚一場懡，學人亦乃一場敗闕。
師云：三十年後悟去在。復云：一切禪與道，觸目無非妙，貴賤但臨時，不要生機巧。驀拈拄杖云：三世諸佛說不到，諸代祖師傳不及。遂擲下云：是什麼？喝一喝，下座。
師開堂日，接得左司手中疏，乃示眾云：左司傳授，炟赫現前。泐潭把呈，分明薦取。薦與不薦，卻付與表白。
表白擬接，復收回云：不見到，權柄在手，縱奪臨時。非但泐潭如是，左司眾官神通變化，各各具足。卻度與表白宣罷，於是就座。
問話畢，師乃云：適來白槌云：法筵龍象眾，當觀第一義。且道何名第一義？如何所觀？大眾當知，欲得分明現前，可以直截自觀。若能自觀，名為正觀；若他觀者，名為邪觀。而今莫有能自觀者麼？既能自觀，即能他觀。且道即今左司眾官、僧俗大眾，一一是個什麼？噫！觀音妙智力，能救世間苦。可謂一一圓妙，一一本靈，一一神通變化，總不欠少，了無生死可相關。若不能自觀者，為迷真覺性，還卻受輪回。然洪州乃江西大都督府，古今已來，人杰地靈，佛事興盛。昔有馬祖，以禪道化人，亮座主乃教法救世。亮一日來參馬祖，祖曰：見說座主大講得經論，是否？亮云：不敢。祖云：將什麼講？亮云：將心講。祖曰：心如工伎兒，意如和伎者，又爭講得經？亮乃抗聲云：心既講不得，虛空莫講得麼？祖曰：卻是虛空講得。亮不肯，便出去。祖召云：座主！亮回首，豁然大悟。
師云：而今聞卻是虛空講得多，便向虛空釘橛，殊不識馬大師神通光明，解黏去縛。
又龐居士問馬祖云：不與萬法為侶者是什麼人？祖曰：待汝一口吸盡西江水即向汝道。
師云：禪門多作奇特商量，玄妙解會，又不見馬大師威光自在，裁長補短。
又大梅初參馬祖，問：如何是佛？祖曰：即心是佛。
師云：如今往往向即心喪身失命，須還他馬大師觀機設法，應病與藥，一切臨時，無可不可。其大梅蒙馬師開示，豁悟本心，一得永得，更不他觀，直入深山庵居巖穴。後因有僧游山見之，問曰：庵主住此山多少時？梅曰：只見四山青又黃。僧又問：出山路向甚麼處去？梅曰：隨流去。祖聞之，令一僧去問云：和尚見馬師得個什麼便住此山？梅曰：馬師向我道即心是佛，我便向這住。僧云：馬師近日佛法又別。梅云：作麼生別？僧云：又道非心非佛。
師云：且道馬大師還有為人底意也無？
梅云：這老漢！惑亂人未有了日在，任汝非心非佛，我只即心是佛。
師云：知恩方解報恩。
僧回，舉似祖，祖召大眾云：梅子熟也。龐居士遂去問梅曰：久向梅子熟，還許學人摘吃也無？梅云：你向什麼處下口？士云：百雜碎。梅云：還我核子來。
師云：且道此二人相見，還有優劣也無？
梅臨遷化時，聞鼯鼠聲，乃曰：即此物，非他物，汝等善護持之，吾今逝矣。
師云：大眾！既非他物，是什麼物？復云：近有無盡居士曰：大都此物非他物，豈有南宗與北宗？如今衲子多是爭南宗、北宗、云門、臨濟，卻被個俗漢子點破，云門、臨濟兒孫不勝懡。久立諸官，伏惟珍重！
入院上堂：馬祖傳心，石門泐潭。乾師總師，前三後三。老僧到來，如何指南？遂拈拄杖云：你有拄杖子，我與你拄杖子；你無拄杖子，我奪卻你拄杖子。良久，云：我雖與你同條生，不與你同條死。乃擲下拄杖，喝一喝，下座。
因雙林下生長老來，上堂云：寶山不易到，既到莫空回。莫有不空回者麼？遂擲下拄杖云：是什麼？良久，云：不見雙林釋迦老，又聞彌勒下生來。喝一喝，下座。
上堂：今朝正月二十五，孟春猶寒人共舉，分明佛法不二門，甜者自甜苦者苦。喝一喝，下座。
開馬祖塔日上堂：放過一著，落在第二。有利無利，不離行巿。家家門外綠柳垂，不獨春風折桃李。馬祖堂開二月初二，觸目遇緣，法門大啟，不如歸去來。良久，云：向什麼處去？馬祖堂中燒香罷，僧堂吃茶。
施主看藏經請上堂，云：毘廬藏中有大經卷，舍真空而體寂，鏡妙色以圓明。驀拈拄杖云：三世諸佛、一大藏教盡在許，阿誰不見？阿誰不聞？聞見分明，是個什麼？喝一喝，下座。
出外歸上堂：歸來閏二月，闃寂寶山中，城隍耳目盡，塵勞萬事空。春水綠，野花紅，須信禪家道莫窮，信手拈來一枝草，臨機生殺任西東。
上堂，舉：僧問馬祖：如何是佛？祖曰：即心是佛。
師云：馬大師也是看孔著楔。然現前一眾，雖不受馬駒所踏，是不可忘古人大慈悲故。誰教從來今日清明。良久，云：與大眾同到塔上燒香。
上堂：今朝二月二十五，野草閑花相共舉，信手拈來一一玄，癡人莫認庭前樹。眾中莫有不受惡水潑者麼？遂拈拄杖擲下云：只這拄杖子亦不辜負大眾。喝一喝，下座。
上堂：時光迅速，那事如何？雖然如是，我不敢輕於汝等，汝等皆當作佛。故先覺云：一切障礙即究竟覺。驀拈拄杖云：不是究竟覺。遂擲下拄杖云：拋來擲去，有何障礙？喝一喝，下座。
上堂：今朝三月初十，知事、首座、大眾尊候萬福！良久，云：山前大小麥穗也未？直歲照顧牛馬，莫教踐踏秧苗；典座廚中調和眾口；監院庫下坐籌帷幄，決勝千里；諸寮舍各各照顧火燭；勝上座設饡飯供養馬祖大寂禪師，大眾總飽，老僧亦飽。驀拈拄杖云：拄杖子亦飽，山河大地亦飽。遂卓云：參退，堂中吃茶。
上堂，擲下拄扙云：撲落非他物。且道是什麼物？縱橫不是塵。既不是塵，是個什麼？山河及大地，全露法王身。山河大地諸人總見，那個是法王身？良久，云：只為分明極，都緣日用親。
上堂：一夏九十日，看看將欲畢，為報求佛人，今朝七月一。教中道：佛身無為，不墮諸數。且道如何是無為佛身？於此薦得，不逐四時之所遷，萬物之所變；若也不薦，人漸老，又經秋，等閑白卻少年頭。喝一喝，下座。
上堂：今朝八月初五，禪家安閑國土，甜則甘草元甜，苦則黃檗元苦。若也得意忘言，自然超今越古。
上堂：古人道：毫厘有差，天地懸隔。且道毫厘不差又如何？良久，云：僧堂吃茶。
上堂：今朝八月十五，又是月圓當戶，月不照人，人不問月，彼此不相干。趙官家國土，不如歸去來。田中晚稻，近日好雨。喝一喝，下座。
化主回上堂：演上人今日作齋供養羅漢，為供養過去耶？見在耶？未來耶？若供養過去已過去，未來未至，見在無住。三世既不有，一句何所依？乃召云：演上座！正好供養。過去亦如是，見在亦如是，未來亦如是，彼亦如是，此亦如是，一切諸法亦如是。復召云：演上座！正好供養。供養亦如是，如是！如是！
上堂：道德經曰：大巧若拙，大辯若訥。
師云：達人到此，身心一如，身外無余，十方世界，只在目前。
上堂：一年十二月，倏忽又臨頭，人漸老，水長流，世有何人便肯休？休！休！不如歸去來，自有無繩水牯牛。喝一喝，下座。
上堂：方上人今日為施主供養羅漢，且道羅漢來也無？若來，在什麼處？若不來，又供養他作什麼？乃顧謂大眾云：要識真羅漢麼？元來總在這。復召云：方上座！還見麼？正好供養。來無所從，去無所至，一一不生，一一不滅，性真妙明，常住世間，清凈本然，周徧法界。若也如是，萬兩黃金亦消得；若不如是，滴水難消。老僧隨例湌子，也得三文買草鞋。
圣節上堂：率土之土皆屬王土，率土之民莫非王民。今朝臘月八日，當釋迦如來成道之辰，是今上皇帝降誕之日，所謂前圣後圣，圣德共明；人王法王，王道同久。應千年之慶運，統萬國之歡心，伏惟皇帝陛下萬歲！萬萬歲！復召眾云：大殿上念佛祝延圣壽。下座。
上堂，舉：佛在之日，有一女人禮佛，乃於座前入定，佛遂敕文殊出之。文殊入百千金剛三昧，出女子定了不可得。時有網明亦入三昧，唯彈指三下，女子從定便起。
師云：且道文殊與網明見處還有優劣也無？若道無，文殊何故出女子定不得？只如今日擊動法鼓，大眾齊到座前，與網明出女子定為是同是別？不見古人道：欲識佛性義，當觀時節因緣。大眾總是祖師門下參玄上士，試觀看。若見得，出家事畢，解脫安樂，世俗塵勞，不用閑觀。喝一喝，下座。
上堂：數日出入，或風或雨，或陰或晴，或聚或散，或鄉或村，或縣或邑，及至歸來，三門依舊向南開。復云：大眾歸堂吃茶。
上堂：出家沙門，清凈佛子，莫於袈裟下失卻人身。所以古人道：了即業障本來空，未了還須償夙債。且道袈裟下了個什麼便業障本來空？未了個什麼還須償夙債？出家門中也須子細，不得莽鹵。一等行腳，離鄉別井，出一叢林，入一叢林，訪尋善知識，決擇生死，直須子細。假饒了得，我更問你：只如僧問云門：二祖是了未了？云門云：確。眾中作麼生商量？時中如何受用？大眾要會麼？良久，云：昨日化主歸山，一年在外化導不易。有利無利，不離行巿。喝一喝，下座。
上堂：西瞿耶尼，北郁單越，家家門前長安道，到處通徹。驀拈拄杖云：拄杖頭上千差萬別。乃擲下拄杖，喝一喝，下座。