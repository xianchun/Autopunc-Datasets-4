寶訓者，昔妙喜、竹庵誅茅江西云門時共集。予淳熙間游云居，得之老僧祖安，惜其年深蠹損，首尾不完。後來或見于語錄傳記中，積之十年，僅五十篇余，仍取黃龍下至佛照、簡堂諸老遺語，節葺類三百篇。其所得有先後，而不以古今為詮次，大槩使學者削勢利人我，趨道德仁義而已。其文理優游平易，無高誕荒邈詭異之跡，實可以助入道之遠猷也。且將刊木，以廣流傳，必有同志之士一見而心許者，予雖老死丘壑，而志愿足矣。
