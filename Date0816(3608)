序品第一古昔诸大师，于诸甚深法，多闻见圣迹，已说一切义。精勤方便求，未曾得异分，阿毗昙心论，多闻者已说。或有极总略，或复广无量，如是种种说，不顺修多罗。光显善随顺，唯此论为最，无依虚空论，智者尚不了。极略难解知，极广令智退，我今处中说，广说义庄严。
。敬礼尊法胜，所说我顶受，我达摩多罗，说彼未曾说。弟子咸劝请，毗昙毗婆沙，专精思惟义，贤众所应学，正要易解了，离恼济群生。
复次为显现清净烦恼对治，依阿毗昙毗婆沙所应故，大德法胜及我达摩多罗共庄严杂阿毗昙心，离诸广略说真实义。问：且置真实义。云何名阿毗昙？云何名毗婆沙？答：于牟尼所说等谛第一义谛甚深义味，宣畅显说真实性义，名阿毗昙。又能显现修多罗义，如灯照明，是惠根性若取自相则觉法，是阿毗昙；若取众具是五阴性名者，诸论中胜，趣向解脱，是名阿毗昙。
复次毗婆沙者，于牟尼所说性真实义，问答分别究畅真要，随顺契经开悦众心。所谓性、相、名字、地、依、行、缘、念、智、根、定、世善，及界、学、见谛断义，缘方便得亦离欲得，何处初起、摄、相应因缘果有果等，无量诸法种种义生说，种种类种种说，是名毗婆沙论。如佛世尊略说二智：法智、比智，毗婆沙说无量分别，所谓彼法智者，是无漏惠性，是智相，名者初知法故，是名法智。在六地，依欲界十六行境界，四谛四念处智即智相，三根，三三昧相应，堕三世、缘三世及离世，是善缘三种，是不系，缘欲界及不系。是学无学缘三种，是不断缘三种。名缘及义缘，方便得离欲得，欲界起法界法，入行阴所摄，意界、法界、意识界相应。三因，自性三因所生。四缘，自性四缘所生。是初生无漏依果及功用果，俱生者唯功用果。有果者三果，谓前二及解脱果，不说增上果。如是一切法应当知。问：已知久远缘起根本，阿毗昙毗婆沙说彼对治，何故说真实义？答：为知真实义故，若不分别诸论，难可了知。以不知故实智不生，实智不生故不知真实，不知真实故不见烦恼诸行过恶，以不见过故堕于恶趣；与彼相违则生天解脱。问：已说所以说，当说真实义。答：是论于诸论中最为殊胜，具足显示一切境界，于阿毗昙论增广智惠。五浊世增时，命、智慧、念皆悉损减，观察是等于广大论闻持恐怖，为利自他略说真实三时善说，哀愍外道邪论诸师，远慕前胜正论法主及诸圣众，普于是中生大敬信，开发众生佛法僧念故，显示三宝真实功德，方造论端故说是偈。
杂阿毗昙心论界品第一顶礼前最胜，离恼安教尊，所说悉具足，罗汉见真谛。
顶礼者，起善心转爱果，举体敬礼也。前者，先也。何者为先？谓最胜也，示供养处故。最胜有何义？伏诸烦恼故名最胜。如偈所说：忧波伽当知，如我等诸佛，悉已离诸漏，是故名最胜。离恼者，烦恼诸缠烧其身心。世尊旷劫悉安众生，炽然永尽故名离恼。安乐说故，当知离恼，是故次说安教。安者谓安隐也，教谓言说，教有所安故曰安教。略说自安安他，离恼者自安也，安教者安他也。不颠倒故，故知安教，是故次说所说悉具足。说者，言说也，即是安教。具足者，辩正深妙显现决断，说不颠倒到真实义，不违二谛故曰具足。是故礼彼，名供养法。阿罗汉者，到究竟处法相满足，是故次说阿罗汉。真实福田，应彼供养，故名阿罗汉，此一向说无学。说无学已，次说学见真实。真实者，四圣谛不颠倒，谓已学八忍八智，见彼真谛，故名见真实。虽住见道未周四谛，必当见故，亦名见真实。问：何故敬礼？答：牟尼尊悉知，法聚二种相，亦为他显现，我今说少分。
牟尼者，身口意满，故曰牟尼。悉者，凡一切智所说修多罗、毗尼、阿毗昙，流布至今。知者，知见，觉义也。法者，持也，持自性，故名法。法有积聚，故名法聚。彼善法善法聚，不善无记法亦如是。二者，数名。相者，相貌也。问：云何二相？答：自相及共相。自相者不共，即此非余，如碍相是色，如是比。共相者共，此及余，如色无常，如是比。问：若碍相是色自相者亦是共相，观四阴故是自相，观十种色故是共相。如是自相即共相观故，二种自相共相则为不成。答：一自故。碍者，是色相故。名色自相，众色差别，故说十种。汝言观故自相共相不成者，不然。何以故？不坏故。如父子、如果种、如苦集谛、如听制，若观自相则非共相，若观共相则非自相。如一人亦名父亦名子，以父故名子、以子故名父，若观父则不观子、若观子则不观父。若言不成者，不然。何以故？已成故。是为父子义成。若善若恶、正见邪见，于中广说，起无间业。若无父义，亦无无父邪见及有父正见，此若无者净秽亦无，净秽无者解脱亦无。若无无间业者亦无因果，因果无者一切法亦无，莫言非过。是故父子义成，不可已成更成。若已成更成此则无穷，是故自相共相义成。问：佛所知法一切当说耶？答：不也。问：何所说？答：亦为他显现，我今说少分。显现者，开示义也。他者，受化人也。若义饶益随顺梵行，如申恕林契经说，于彼为他说法中，我今说少分。如来所知深广无量，如舍利弗等尚不能尽说，况复余人。问：世尊说何法？答：有漏无漏，如是一切。一切有漏行，离我乐常净，不见有漏故，计我等妄受。
此诸有漏行，不自在故离我，三苦成故离乐，缘力故离常，烦恼处故离净。问：何等是有漏行？答：诸烦恼所生五阴。问：若有漏行离我乐常净者，云何众生而于中受？答：不见有漏故，计我等妄受。众生于有漏行不知相已，便受我乐常净，作业所覆故不知非我，威仪所覆故不知是苦，相似相续覆故不知非常，薄皮覆故不知不净。如是不知故，受我乐常净。问：何相为有漏行？答：若增诸烦恼，是圣说有漏，以彼漏名故，惠者说烦恼。
若依若缘增长身见等诸烦恼，如使品说，彼诸行从漏生故、生漏故、漏处故，是说有漏法。无漏缘不增长。软中上者不然，增依故非不增，增依不增缘。问：何故？答：以彼漏名故，惠者说烦恼。
烦恼者说名漏，一切入处常漏故、心漏连注故，是故增烦恼诸行当知是有漏。问：彼更有名耶？答：亦名为烦恼，受阴及与诤，烦受诤起故，是诸贤圣说。
即此有漏行，名为烦恼、受阴、诤。何以故？烦受诤起故，是诸圣贤说。身见等诸烦恼，恼众生，故名烦恼；受自身，故名受；扰乱心，故名诤。诤有三种：烦恼诤、阴诤、斗诤。烦恼诤者，百八烦恼。阴诤者，死。斗诤者，各各相违。当知此中说烦恼诤。身见等诸烦恼生，诸有漏行从烦恼生，故说烦恼。从受生，故说受阴。从诤生，故说诤。已说受阴相，阴相今当说。若行离烦恼，亦解脱诸漏，此及前受阴，是阴圣所说。
若行离身见等诸烦恼及诸漏故，当知是无漏行。此诸无漏行及前说受阴，是名为阴相。阴、受阴差别者，转不转合是阴，转者是受阴。问：何者是？答：所谓色受阴，想行及与识，是五阴次第，粗细随顺说。
是五阴谓色阴、受想行识阴。云何色阴？一切诸色过去未来现在，如是广说。彼起已灭是说过去，未起未灭是说未来，已起未灭是说现在。在自身名为内，在他身及非众生数名为外。复次内外义，如入处说。粗者名有对，细者名无对。若言不成，是则不然，观故。观故不成者，不然，若观粗则非细。染污名恶色，不染污名好色。过去未来名为远，现在名为近。远义四种，如行品说。彼一切一向略说色阴，此名略，非事略。如色阴，受想行识亦如是。于中差别者，自身受名为内，他身受名为外。内缘外缘，方便力起、境界力起。粗者五识身，细者意地。染污不染污界地亦如是，乃至识阴亦如是。行是行阴，外者众生、非众生数当知。问：色乃至识有何相？答：碍相是色相，随觉是受相，顺知是想相，造作是行相，分别是识相。彼过去色虽不碍，曾碍故；当来色虽未碍，当碍故。极微一一虽不碍，众微集则碍。无作虽不碍，以作色是碍，故彼亦碍。如树动影亦动。如色阴过去未来，余四阴亦如是。问：何故前说色阴乃至识阴？答：是五阴次第粗细随顺说。彼五阴中色阴最粗，五识依故、六识境界故，是故前说。受阴虽非色，行粗故如色说，如我首足等痛，受随转，如是乃至识阴最细，是故后说。复次从不可知本际已来，男为女色、女为男色，染着处故，是故前说。乐受贪故起色欲，想颠倒故起乐受贪，烦恼故起想颠倒，依意故起烦恼。复次二种色观故，入佛法中为甘露门，谓不净观及安般念。彼不净观者观造色，安般念者观四大，是故前观色阴。观色已见受过，见受过已想不颠倒，想不颠倒已烦恼不行，烦恼不行已心则堪忍，此则顺说五阴。今当逆说。净秽之生以心为本，故前观识阴，观识已烦恼薄，烦恼薄已起法想，起法想已则贪受不生，贪受不生故观察色，是故先说色阴乃至识阴。问：云何分别说色阴？答：十种谓色入，及无作假色，是分别色阴，牟尼之所说。
十种谓色入者，眼色、耳声、鼻香、舌味、身触。无作假色者，如业品说。是诸色一一说色阴。所名为识阴，此即是意入，于十八界中，亦复说七种。
谓识阴即是意入，十八界中说七心界。余则有三阴，无作三无为，是则说法入，亦复说法界。
余三阴者，受阴、想阴、行阴。无作三无为者，虚空、数灭、非数灭。此七法说法，入亦说法界。问：以何等故受、想别立阴，余心法立一行阴？答：轮转于生死，当知二诤根，是故别受想，建立二种阴。
二事故众生轮转生死，谓乐受贪及颠倒想。乐受贪故行爱，倒想计着故行见。二诤根者，习欲爱贪欲缚从受生，见欲缚从想生。受修诸禅，想修无色。复次心法或根或非根，根法是受，非根法是想，是故随义说。问：五阴一切是行，何故说一行阴？答：五阴虽是行，而一受行名，有为法多故，说行阴非余。
以行阴中有相应不相应等有为行多，相应者思愿等，不相应者谓得等。问：一切悉是行阴，何故契经说一思为行阴非余？答：胜故、增上故、前故。作相是行相，彼思是作性。若有余阴，悉入五阴中，今当如实说。广说诸法阴，其数有八万，戒等及余阴，悉是五阴摄。
八万法阴皆色阴摄，以佛说语性故。有说名性者行阴摄。余戒等五阴，彼戒阴色阴摄，定、惠、解脱、解脱知见阴皆行阴摄。若有余阴名，悉入五阴中。问：齐何当言法阴？答：法阴谓经论，如是一一说，及诸对治行，悉名法阴数。
有说一一经论名为法阴，如是经论数有六千。复有说一一阴处是法阴处。又说阴处界处等为法阴数。如是说者，谓众生有八万行。是故世尊随彼所行，为说对治，悉是法阴数。问：前说十种谓色入，亦无作假色，是名色阴。何等为入？答：所谓眼耳鼻，舌身及与意，色声香味触，余则说法入。
彼眼入者，眼识所依、四大所造净色、不可见有对。耳鼻舌身亦如是。差别者，随识所依。意入者，是心、意、识。名、义、业、世、施设，彼名等所作差别应当知。名者，名为心、名为意、名为识。义者，集起是心义、思量是意义、别知是识义。业者，远知是心、前知是意、续生是识。世者，过去世是意、当来世是心、现在世是识。施设者，界施设心、入施设意、阴施设识。复次贪恚痴等分别则无量境界。定心名不乱，此相违染污心名为乱。懈怠相应心名为下，精进相应心名为举。少习净心及染污心名为少，多习净心名为多。少根易得少对治少随转诸染污心名为小，此相违善心名为大。于彼得修习修不修习，如是染污心名不修，此相违善心名为修。自性解脱及在解脱，于彼染污心名不解脱，此相违善心名解脱。或有心自性解脱非在解脱，或有心在解脱非自性解脱，或有心自性解脱亦在解脱，或有心非自性解脱亦非在解脱。自性解脱非在解脱者，是学无漏心。在解脱非自性解脱者，是无学有漏心。自性解脱亦在解脱者，是无学无漏心。非自性解脱亦非在解脱者，是学有漏心及凡夫心。色入者三种，谓色、处、俱。色者，青黄赤白，如是广说。处者，身作色。俱者，如造画等。声入者三种，谓因受四大声、因不受四大声、因俱声。因受四大者，谓咽喉唇舌因缘发声。因不受四大者，谓风铃树等因缘发声。因俱声者，谓击鼓吹贝因缘发声。彼声一一有二种，谓可意、不可意。香入者三种，谓好香、恶香、非好恶香。味入者六种，谓辛、酸、甜、苦、咸、淡。问：若尝味时，别味者为舌识先觉、为身识耶？答：若先觉冷暖，则先身识后舌识。若先别辛等味者，则先舌识后身识。触入者十一种，谓四大及七种造色。七种造色，谓涩、滑、轻、重、冷暖、饥、渴。涩者粗强，滑者细软，轻者不可称，重者淳厚，冷者求暖，饥者欲食，渴者欲饮。问：何大增故涩滑乃至饥渴？答：或有说无偏增者，彼业报先得涩四大果乃至饥渴。复有说，水火增故滑、地风增故涩、地水增故重、风火增故轻、水风增故冷、风增故饥、火增故渴。问：几触能起身识？答：有说从涩至渴一一能起。又说五触能起四大与涩，如是乃至饥渴。复有说者，十一种起身识等，是身识境界，故无过。有二种自相，事自相及入处自相。事自相者，等境界。入处自相者，自相境界故。此十一种，二种欲界系，饥及渴非色界系。九种欲界色界系，色界衣虽不可称，余亦可称亦可积聚。虽无冷暖之患，而有长养调适。饥渴者，或说依果，以饮食能断故。阿毗昙者说，报色不可断已更续。罽宾者说，饥渴是善不善报障，故不可知，食消已还复可知。是故富者饥渴是善报，贫者饥渴是不善报。法入者，四种无作色，如业品说。心法，如行品说。心不相应行，如杂品说。无为，此品后当说。内入中眼入境界粗故前说，外入中色入自性粗故前说。苦乐所入门故说入处。又杀义是入处义，心心法于此中灭。问：入处、触入处何差别？答：触入处即是入处。或入处非触入处，外入是也。若内入处非分者，是入处，非触入处。触所住故，名触入处。触空者唯是入处。触所入门故如窗牖。
触所住故如圣住。亦应说受入处触长养心心法触所持来、触所转故，触力故现在前，是故说触入。问：云何一身具十二入？答：虽于一身中，所作事各异，依缘自性故，十二种分别。
于一身中具十二入，但事各异。若事是眼入，此事乃至非法入；若事是法入，此事乃至非眼入。问：何等为眼入事乃至法入事？答：眼以见色为事，色以眼所行为事，如是乃至法入。譬如一室十二人止，事业各异，彼亦如是。又依缘差别说十二，谓六识身有六依六缘。又自性分别说十二，若眼自性乃至非法自性，若法自性乃至非眼自性。问：十入处及法入少分是色，何故独说一入处为色入？答：虽有众多色，但说一色入，当知一色入，三眼境界故。
于彼入中，三眼境界者名为色入，肉眼、天眼、圣惠眼。以色粗故说二十种，所谓青、黄、赤、白、长、短、正、不正、方、圆、高、下、烟、云、尘、雾、光、影、明、闇。彼长等八事，三种分别，余悉无记。问：一切十二入尽是法性，何故但说一法入？答：彼一切诸法，虽尽是法入，法中众多故，一法入非余。
彼一切虽尽是法入，但一入中众多法故，谓色法无色法、相应不相应法、有为无为法，是故但说一法入。复次三有为相，彼法相不相违，彼入法入中，是故但说一法入。又一切诸法以名显现，彼名入法入中。法者真实相，谓空解脱门。以前法觉法故，是空入法入中。身见能自觉者，不然，颠倒转故。法者第一义，谓寂灭涅槃，是法入法入中。问：世尊说契经无量入，何故但说十二入？答：彼十一切入，八入二四入，及五解脱入，皆悉十二摄。
十一切入中，前八入及八胜处，是无贪善根性，悉入法入中。若取眷属，则五阴性悉入意入法入中。十一切入中，后二入及四无色入，是四阴性悉入意入法入中。二入者，谓无相众生入及非想众生入。无想众生入十入性，除香、味入。说四无色则已说非想入。五解脱入是慧性，眷属是五阴性，悉入三入中：声入、意入、法入。问：所说十八界，为种有十八、名有十八？答：界种说十七，或说为十二，境界依者依，分别十八种。
十八界，或十七种、或十二种，若取意界则失六识、若取六识则失意界。譬如别取树则失林、若取林则失树，指卷等譬亦如是，若取意界则失六识、若取六识则失意界。问：若然者，云何说十八界？答：境界依者依，分别十八种。
三事故说十八界，依故、依者故、境界故。依谓六依，眼界乃至意界。依者谓六识界，眼识界乃至意识界。境界谓六外界。若言阿罗汉最后心不生后识非意界者，此则不然，以余缘故后识不续，如地无种。复次因触故立十八界，眼触三因缘生，谓眼、色、识，如是乃至意。器故、食故、食者故。器谓眼界，食谓色界，食者谓眼识界。问：应说二十一界，二眼二耳二鼻为六、舌界身界七、心界、六外界。答：二眼说一界，以二一自故，耳鼻亦如是，二共说一界，为令身端严，彼皆不一一。
虽有二眼而说一界，以一自故、共一四大造故、一自见故。非一自有二根，一识所依故。二眼眼识依亦不应二根，一识依一入处故、一入境界亦俱受一入境界故。二眼共取一色，以一眼见色则不明了，二眼见色则明了。二耳二鼻成一界，亦如眼说。为庄严身故生二眼二耳二鼻，以一眼者人不爱敬故，是故眼等生二、身舌生一。如佛世尊虽说种种界，悉入十八界中，今当次第说。若有诸余界，世尊契经说，各随其自性，悉入十八界。
若世尊说余界悉入十八界中，以三事故，依故、依者故、缘故。如世尊说：憍尸迦！世有种种界，谓诸见，以界名说，彼悉入法界中。若彼说六十二界，如多界经说及余契经。以界名说者，各随其义入十八界中。问：界、入、阴何差别？答：界说一切法，彼即十二入，除三无为法，余则说五阴。
一切法说十八界，以不离依故、依者故、缘故，彼一切法即说十二入。七心界为意入，此即义差别。除三无为，余法说五阴，积聚势故。问：若一切法说界，界即是入，除三无为说阴。何故世尊三种说？答：牟尼观众生，欲解根不同，性行愚差别，故说阴界入。
众生三种欲解，广、略、中。广者为说界，中者为说入，略者为说阴。软中上根亦如是，恃性憍逸为说界，性义是界义，恃财憍逸为说入。输门义是入义，恃命憍逸为说阴，以阴死法故，始行者为说界，少行者为说入。已行者为说阴，愚于色心为说界，愚于色为说入，愚于心法为说阴。问：阴、入、界有何义？答：聚积是阴义，输门义说入，种性义说界，是三种差别。
十一种无量色等，总说色阴，如库藏、如军众。譬如四种军其类各别，名为军众。色亦如是，虽有十一，同一色相，名为色阴。如阿毗昙说，善观色阴者，一极微摄一界一入一阴少分。不善观者言，一极微摄一界一入一阴。如色阴，受想行识阴亦如是。输门义说入者，通苦乐故。种性义说界者，如一山中多有诸性，金性银性等。如是一身中种种性各异，故说十八界。问：以何等故说十八界、十二入、五阴不增不减？答：境界依者依，度量法所应，是故界入阴，不增亦不减。
界度量所应者六依，六依者六缘，彼依若增则非依，以无依者故，若减则依者无所依故。如是一切入，亦以依缘为量。阴者何故染着色？乐受着故。何故乐受着？想颠倒故。何故想颠倒？烦恼相应故。烦恼依意，意即依意。如所说意缘法生意识，离是依更无余依故。已说界入阴自性及因缘，今当广说界。界中一可见，又说一切界，无记谓八种，余则善不善。
界中一可见者，十八界中色界可见可视，在此在彼，是故可见。复次示人心行，是故可见。复次自现故，谓眼所行。当知十七不可见，无行相故。又说一切界皆可见，慧眼境界故。如所说偈：彼一切诸法，慧者见无我。如阿毗昙说，学见迹，见四真谛迹故。是故十八界一切皆可见。无记谓八种者，八界无记，谓五情、香、味、触，无爱不爱果可记，故说无记。余十界可记，善及不善故，谓色、声、法、七心界。善身动是善色，不善身动是不善色，余色无记。如是声口动净心七识界是善，无惭无愧相应心是不善，余则无记法界。若心相应如心说，若不相应如杂品说。善有四种，自性、相应、共起、第一义。自性善者，惭、愧及三善根。相应者，即彼相应心心法。共起者，即彼所起身口业及心不相应行。第一义者，谓涅槃。是为四种善。自性不善者，无惭、无愧、三不善根。相应者，即彼相应心心法。共起者，即彼所起身口业及心不相应行。第一义者，轮转危险。俱相违者是无记。问：一切法十二入，即是世尊所记，何故说无记？答：不以一向不说故名无记，善者记为善、不善者记为不善、不记善不善故说无记。若因果时则记，因果异则无记。或有不说名无记。如记论契经说。一切皆当死，是论一向记，一切死复生，是名分别论，若问生殊胜，是名诘问论，众生五阴异，是名止记论。
一向记论者，若有问：一切众生悉当死耶？应一向答：一切众生皆悉当死。分别论者，若有问：一切皆当死、死复生耶？应分别答：有烦恼者死而复生，无烦恼者死已不生。诘问记论者，若有问：人生殊胜不？应反问：汝方何趣故问。若言：方天趣。应答言：劣。若言：方恶趣。应答言：胜。止记论者，若有问：阴与众生为异为同耶？应当止。何以故？以不应故。譬如有问石女儿善恭敬不？石女无儿，何得答言恭敬不恭敬？如是有阴而无众生，何得有同异耶？以不应故不答。阿毗昙者说，一向记论者，若有问：如来，无所著、等正觉耶？善说教法耶？世尊弟子善向耶？色无常受想行识无常耶？善分别苦集灭道耶？应一向答：义饶益故。分别论者，若言：为我说法。应问言：法有众多，若过去若未来若现在。欲说何法？若言：为我说过去法。应问：过去法亦多，或色阴、或受想行识阴。为说何者？若言：色阴。应问：色阴亦多，或善、不善、无记。为说何者？若言：善色。应问：善色有七种，不杀生乃至不绮语。为说何者？若言：不杀。应问：不杀有三种，不贪、不恚、不痴。为说何者？若言：不贪。应问言：不贪有二种，作及无作。为说何者？如是等论，名为分别记论。诘问论者，若有问法，应反诘：法有众多。汝问何者？不为分别若过去未来现在乃至作无作。若软心者为分别说，若谄曲者则还反问，令彼自答，是名诘问论。止记论者，若有问言：世有边耶世无边耶？如是等如虚空花鬘不可记言香与不香，是名止记论。已说记无记，十二有对今当说。十二界有对，一界说少分，十界七有对，一少分亦然，说境界有对，障碍及与缘。
眼耳鼻舌身界及七心界，此十二界说有对。法界中少分亦说有对，谓心法。又十色界说有对，七心界及法界少分亦说有对。问：此中说何等有对？答：说境界有对，障碍及与缘。
三种有对：境界有对、障碍有对、缘有对。境界有对者，如施设经所说，眼与色对乃至意与法对。已说意界，当知已说七心界法界少分。是故当知十二界一界少分是有对，五外界法界少分是无对。如彼经等说，若观陆则不观水，如是广说。障碍有对者，谓各各相对、各各处障碍。若彼有一则无第二住，极微聚故、障碍故、可分故、据处所故。当知八无对，此中应广说。缘有对者，心心法于境界转，应如是言：若法境界有对，彼法障碍有对耶？应作四句：或境界有对非障碍有对者，七心界及心相应法界。或障碍有对非境界有对者，五外界。或境界亦障碍有对者，五内界。或非境界亦非障碍有对者，法入所摄色、无为、心不相应行。若法境界有对，彼缘有对耶？谓缘有对是境界有对。或境界有对非缘有对，谓五内界。有漏有十五，余二三三有，欲有中有四，十一在二有。
十五界一向有漏：五内界、五外界、五识界，漏所生故、生漏故、漏处故。漏于中起，故说有漏，如前有怖畏；与漏俱故说有漏，如杂毒食。余二者，意界、法界、意识界，此三界二种，或有漏、或无漏。若漏所生是有漏，相违则无漏。三三有者，意界、法界、意识界，三有中可得：欲有、色有、无色有。无漏者是不系，虽三界身中得，非自性得故。欲界中有四者，香界、味界及此境界识。非色无色界，离揣食欲故。三入是揣食性，彼亦应无触者，此则不然。触入性有二种，或是揣食性、或非非揣食者。在色界彼无揣食性，以身微妙故。香味一向揣食性，是故彼无，境界无故，彼识亦无。问：彼无香味亦无彼识者，鼻界舌界亦应无。答：具诸根故，诸根展转相持故。十一在二有者，欲有、色有。五内界、色声触界及此境界识，此十一非无色界，离色性故。有觉有观五，三行三余无，有缘当知七，法入说少分。
有觉有观五者，五识界有觉有观，粗故，乃至梵世非上地。三行三者，三界三种：意界、意识界、心相应法界。欲界及初禅有觉有观，禅中间无觉有观，上地及一切不相应法无觉无观。问：有觉有观地法有四种：或有觉有观、无觉有观、无觉无观、非有觉有观非无觉有观非无觉无观。云何有觉有观？答曰：欲界及初禅，除觉观，诸余心心法。云何无觉有观？答曰：觉。云何无觉无观？答：色心不相应行。云何非有觉有观非无觉有观非无觉无观？答曰：观余无者，谓余非有觉非有观，无缘故。有缘当知七法入说少分者，七心界说有缘，有此缘故，故曰有缘。如人有子，谓之有子。法界少分有缘者心法，少分无缘者非心法，谓眼识及相应法缘色乃至身识及相应法。触缘意识及相应法一切法缘。九不受余二，为无为共一，一向是有为，当知十七界。
九不受者，九界不受受名。若色现在根数及不离根，若此断坏破裂逼迫，心心法受于彼止住故。异则不受，谓九界不受。七心界声界法界无断坏故，余二者，五内界现在是受，起断等知故；过去未来是不受，心心法不住故。色香味触，若现在及不离根是受。如心心法根中止住，彼中亦尔，不离根故。为无为共一者，一法界有为无为，于中三种：常故无为，余法无常故有为，是故为无为共一。一向是有为当知十七界者，十七界无常故、一向有为生灭故、三有为相所成故、有因故、堕阴故、堕世故、软中上故，与上相违是无为。有罪及有报，染污及隐没，修习则有十，一界中有见，亦说有心法，一界是见性。
七心界色声法界二种：或有罪，或无罪。秽污是有罪，不秽污是无罪。如有罪如无罪，如是秽污隐没亦如是。五识界色界声界，若善不善是有报，若无记是无报。意界意识界法界，若不善善有漏是有报，若无记无漏是无报。问：以何等故不善善有漏是有报、无记无漏是无报？答：譬如外种三事和合生，有种坚实，溉之以水、覆以草土，自性众具力故牙叶得生。有种虽坚实，不以水溉、不草土覆，众缘不具故牙叶不生。有种不实，虽溉以水、覆以草土，自性不实故牙叶不生。如外种三事差别，如是内缘起亦三事差别。如初种，如是不善善有漏法坚固，溉以爱水、覆以余结，以自性众缘力故有牙得生。如第二种，如是无漏法坚固，无爱水溉及余结覆，因缘不具故有牙不生。如第三种，如是无记法，虽溉以爱水、覆以余结，自性不实有牙不生。修习则有十者，七心界色声界善者修，不善，无记者不修。法界善有为修，不善、无记及数灭不修。问：以何等故不善无记及数灭是不修？答：为爱果故修，不善无记无爱果故不修，数灭性是果不相续生故不修。当知八界无罪无报无染污无隐没不修。一界中有见者，法界中有八种见：身见等五见、世俗等见、学见、无学见。见者，观视故、决定故、坚受故、缘深入故。如阴夜见色，秽污慧见法亦如是。如晴夜见色，世俗等见亦如是。如阴昼见色，学见亦如是。如晴昼见色，无学见亦如是。亦说有心法者，即此法界有心法，谓受相等。有此心法，故说有心法。当知十七界及一界少分非心法。一界是见性者，一界是见性，谓眼界能视故。当知十六界及一界少分非见。问：云何见？为眼见、为眼识见、为眼识相应慧见、为和合见？彼何所疑？一切有过。若言眼见者，余识俱时何故不见？何故不俱得一切境界？若言眼识见者，识相非见相，无眼者亦应见。若言眼识相应慧见者，复以耳识相应慧闻耶？若言和合见者，此则不定，或时眼识二十二法、或二十一、或十二。答：自分眼见色，非彼眼识见，非慧非和合，不见障色故。
自分眼见色，是故余识俱时则不见。以余识俱空，眼现在前非自分故，以是因故不俱得一切境界。自分诸根不俱识住根，故名自分。无有二识俱行，无第二次第缘故。问：若眼离识不见色者，是则识见非眼见，眼复何用？答：识成彼则成彼，非分则因非分故。如受不离想、想不离受。彼亦如是，若眼识见者，谁复识耶？若慧见者，谁复知耶？若和合见者，此等诸法事业各异其义，有间则无和合。若和合见者，则应有二决定自法。是义不然。若复眼识见者，应见障色，以无对故。慧及和合亦复如是。以眼识无对不识障色谓不见者，不然，应分别故。分别者应言：何故眼识不识障色？应说眼一境界转故，是故眼识不识障色。眼有对，有对故不见障色，是故眼识不识，识应有二自性。若识若见，余亦如是。又复眼识见者，何故不识？已知眼识不识障色，复应知眼一境界转故。当复说碍，有对依故不识障色者，不然，有无对依故，眼识二种依：眼及次第灭意。若有对依故不见障色者，无对依故应见障色。异说有过。眼是不共依、意是共依，不见障色者，不然，依者于色等相非分，亦非眼是色故眼识是色，亦非眼无缘故无缘，亦非眼不相应故不相应，如是等皆有过。复次意亦是不共依，若依意眼识生，未曾依彼余识生，心一一相续转故，是故意亦是不共依。见识无间，识即见者，不然，四种不坏故。世尊说见、闻、觉、识四种不坏。若识即见者，唯闻、觉、识三种，见即识，故不如是。是故当知眼见。识用分别建立四种者，不然，不见障色，先已说过。识见有间名义各异，眼光照名为见，心随分别名为识。若复言眼见彼应称眼量者，彼自生过，识无限量故。识无限量，世尊所说，如世尊说眼有见。而谓识见者，不然。如言意识法，复有余法于中识耶？若言即意识法者，当知眼亦如是。如所说：梵志！眼是门，为见色故。此见之异名。汝于所说妄解，心心法无方处而言出入者，不然。即彼契经说：意是门，为识法故。更无异法于中识法，是故眼中即见。极微数有十，九界四大造，二界说少分，内界说十二，此即是根性，一界中有根。
极微数有十者，十色界是极微聚，有分故、覆障故、大碍故、据处所故。当知八界非极微聚。九界四大造者，除触界，余九色界四大造，四大所生故、四大因故。四大与此诸界五因生：生因、依因、建立因、养因、长因。二界说少分者，二界当分别，触界、法界，或四大造、或非四大造。触界中四大性非四大造，七种造色四大造。法界中身业口业四大造，余法界非四大造。七心界非四大造。十一种四大，眼入所依乃至法入所依，非意入。造色亦十一种，眼入乃至法入，非意入。或有说：眼入所依四大生眼入，余亦如是。复有说者：眼入所依四大生三入，眼入、身入、触入，如是乃至舌入所依。是中差别者，说自根身入所依生二入，身入、触入，色声香味入所依亦如是，触入所依唯生触入。彼又作是说：一切四大生色声，一切欲界色不离香味，法入所依亦如是。眼入所依生七入：眼入、身入及五境界。如是乃至舌入所依身入所依生六入，除眼等四根，法入所依亦如是。色入所依生五入，乃至触入所依亦如是。复有说者：眼入所依生十一入，乃至法入所依亦如是。于此四大因缘分别异相，四大起异相造色应作四句：有同相四大起异相造色，有异相四大起同相造色，有异相四大起异相造色，有同相四大起同相造色。云何同相四大起异相造色？谓触相四大起十一种造色。云何异相四大起同相造色？谓坚湿暖动相四大起触相造色。云何异相四大起异相造色？谓坚湿暖动相四大起十一种造色。云何同相四大起同相造色？谓触相四大起触相造色。问：四大造色何差别？答：四大是因，造色是果。坚湿暖动相是四大，若色因四大而无四大相，彼是造色。复次不可见者四大，可见不可见者造色。如是等说。内界说十二者，内五色及七心界，此十二是内界。当知六界是外。问：法故说内、人故说内耶？若法故说内者，一切法无自；若人故说内者，法无有人。答：法故说内，但非一切法，心心法所依故说内。彼意界亦依亦依者，彼五色界是依非依者，心法虽是依者而非依，余非依亦非依者。此即是根性者，即此十二说根。一界中有根者，法界中十一法是根，余者非根。当知五界及一界少分非根。分余分十七，一界说有分，十七界堕世，一少分三业。
分余分十七者，除法界，余界说有分及余有分。彼眼界有分者，三种世分别故：过去已见色、现在今见色、未来当见色。余有分者四种：过去不见色已灭、现在不见色而灭，未来世二种，谓不生法及生法。生法者不见色当灭，余色界亦如是。七心界若未来不生法，彼余有分；余者是有分。一界说有分者，法界一向是有分，非余有分，以一切法界意识境界故。若言余界亦应非余有分者，此则不然，彼不以意识故立有分、余有分，谓眼见色是有分、不见色是余有分，谓色眼所见是有分、所不见是余有分。差别者，若眼是一有分，余一切亦有分；若一余有分，余一切亦余有分。色若见者是有分非余，耳鼻舌身声香味触亦如是。第一义如眼说，俗数如色说。问：颇共有法或有分或余有分耶？答：有。十色入或余有分，彼生等相是有分，法界摄故。若不生法，意是余有分，彼相应共有法是有分，法界摄故。问：有分、余有分有何义？答：有分时说有分，眼界有二种：有业及无业分。彼有业分为无业分所分，故说有分；彼无业分亦为有业分所分，亦说有分，二分俱得有分相。问：何等分数名分？答：无业分为有业分所分，故说余有分。何以故？得有业分力故。如人有子，彼亦如是。十七界堕世者，十七界堕三世事，故说三世：或过去、或未来、或现在。若起已灭是过去，若未起是未来，已起未灭是现在。复次若未作是说未来，若作是说现在，若作已灭是说过去。一界当分别者，法界若有为，堕三世；若无为，则不堕三世。业者，三界有业，谓色声法。色界身作是业，谓余色界非业；声界口作是业，余声非业；法界身口业及思是业，余法界非业。业相，业品当广说。非学非无学，当知十五界，彼悉修道断，余界俱三种，于彼三界中，说持戒犯戒。
非学非无学当知十五界者，十色界、五识界，是非学非无学，有漏故。即此诸界，修道断智对治故。余界俱三种者，余三界：意界、法界、意识界，俱三种，或学、或无学、或非学非无学，或见断、或修断、或无断。学相应意是学，谓苦法忍乃至金刚三昧相应意是学。无学相应意是无学，谓尽智、无生智及无学等见相应意是无学。非学非无学相应意是非学非无学，谓善染污无记。善有三种：方便得、离欲得、生得。染污有二种：不善及隐没无记。无记有四种：威仪、工巧、报生、变化。如意界，意识界亦如是。法界或学或无学或非学非无学，谓学身口业受想行阴是学，此即无学，法界所摄有漏身口业受想行阴及无为是非学非无学。学无学义，业品当广说。此三界忍对治是见断，智对治是修断，智无漏是无断。见断修断义，使品当广说。于彼三界中说持戒犯戒者，谓色界善身作是持戒，不善身作是犯戒。声界是口作，法界唯无作。持戒犯戒相，业品当广说。十七说有上，一界说二种，果有果十七，一三觉所说。
十七说有上者，除法界，彼十七界有上，有为故。一界说二种者，法界或有上或无上，有为法界及虚空、非数灭是有上；数灭，善故常故说无上。果有果十七者，除法界，余十七界是果有果，以有为法性劣展转相因生故。一三觉所说者，法界有三种：或果非有果、或果有果、或非果非有果。果非有果者数灭，果有果者有为法界，非果非有果者虚空、非数灭。三界三种缘，一依亦复然，五一或分别，余缘唯说一。
三界三种缘者，眼耳意识界三种缘：善、不善、无记。一依亦复然者，意识界所依亦三种：善、不善、无记。五一者，五识依一种。或分别者，谓俱起五根及次第灭意。若取俱起依则一无记，以五根唯无记故；若取次第灭意则三种，以意界善、不善、无记故。复次眼识依分次第缘分应作四句：或依分非次第缘分、或次第缘分非依分、或依分亦次第缘分、或非依分非次第缘分。依分非次第缘分者，眼识俱起眼根。次第缘分非依分者，彼次第灭心法。依分亦次第缘分者，次第灭意。非依分非次第缘分者，除上尔所事。乃至身识依亦如是。问：意识依是次第缘耶？答曰：如是，意识依是次第缘。颇次第缘非意识依耶？答：意识依相应心法。问：若眼识以意界为依者，何故名眼识不名意识耶？答：眼是不共依故，如种牙、如鼓声。眼是眼识不共依，意是共依，以六识身展转次第缘生故。余缘唯说一者，鼻识、舌识、身识唯缘无记，以香、味、触一向无记故。意界即六识身，离是无余故不说。法界若心相应如心说。若眼随生见，耳界随生闻，三界随生觉，意界随生识。
若眼随生名为见，耳随生名为闻，三事随生名为觉，意随生名为识。彼三界以方便得离欲得修得神通性四支五支定果，是故彼随生各别建立。余三随生无彼相分故，共建立一。问：觉有何义？答：境界唯无记，觉心于中转，随生三种识，是则名为觉。
香、味、触一向无记，无记故说觉，是故随生三识名为觉。二境不近受，远近境界一，余一向近受，依及境界等。
二境不近受者，眼识、耳识不近受境界，如逼眼色不见故。耳亦如是逼则不闻，虽深在内而远闻外声。若言远亦不见闻者，此则不论。意识者远近境界悉受，除自己及相应共有，余一切法悉受。余一向近受者，鼻、舌、身识近受，境界依缘无间故。依及境界等者，谓鼻舌识、身识，此三识依取等境界。鼻根香微均而生识，舌身根微亦如是。二界说不定，一界境亦然，五界依或俱，一界依说远。
二界说不定者，眼识、耳识，依、缘俱不定。眼识界，或依大而缘小，如见毛端；或依小而缘大如见山；或依缘等，如见蒱桃果。耳识亦如是。一界境亦然者，意识境界不定，境界或大或小，一切法境界故、依无形故、大小不可说故。离意界六识无别体故不说，心法如心说。五界依或俱者，五识身或与依俱。俱者，谓五根。远者，次第灭意。一界依说远者，意识界依说远，谓彼次第灭意。十一界有二，六三一四种，事及长养报，刹那与依种。
十一界有二者，五内界、声界、五识界，二种。六三者，色、香、味、触、意界、意识界，此六界三种。一四种者，法界四种。问：云何种说二三四？答：事及长养报，刹那与依种。彼眼界二种：报及长养。彼报生者，善、不善业报果。三恶道是不善业果，人天是善业果。眼及众具，梵行正受所长养故，是长养无别依性故不说。依刹那事亦尔。如眼，耳鼻舌身界亦如是。声界亦二种：长养及依。问：何故声非报？答：现在方便生故。声者现在方便生，报者前业所起。声者随欲生，报非随欲生。复次声声有间，报报无间。若声是报者，应如色一切时不断；而声有断，是故非报。五识界报及依。色香味触界三种：报、依、长养。意界三种：报、依、刹那。刹那者，苦法忍俱生意界。意识界亦如是。法界四种：报、刹那、依、事。彼报者，善不善业报果。刹那者，苦法忍眷属。依者，除苦法忍眷属，余善有为法界；除报，余不隐没无记有为法界染污法界。无为法界唯有事。生身眼色界，自地及他地，若彼眼识生，自他地亦然。
生欲界，欲界身、欲界眼、欲界色，欲界眼识生。如是生初禅地，初禅地身、初禅地眼、初禅地色，初禅地眼识生，是名自地。他地者，生欲界，初禅地眼见欲界色，彼欲界身、初禅地眼、欲界色，初禅地眼识生。见初禅者，彼欲界身、初禅地眼色，初禅地眼识生。生欲界，二禅地眼见欲界色，彼欲界身、二禅地眼、欲界色，初禅地眼识生。见初禅地者，彼欲界身、二禅地眼、初禅地色，初禅地眼识生。见二禅者，彼欲界身、二禅地眼色，初禅地眼识生。生欲界，三禅地眼见欲界色，彼欲界身、三禅地眼、见欲界色，初禅地眼识生。见初禅者，彼欲界身、三禅地眼、初禅地色，初禅地眼识生。见二禅者，彼欲界身、三禅地眼、二禅地色，初禅地眼识生。见三禅者，彼欲界身、三禅地眼色，初禅地眼识生。生欲界，四禅地眼见欲界色，彼欲界身、四禅地眼、见欲界色，初禅地眼识生。见初禅者，彼欲界身、四禅地眼、初禅地色，初禅地眼识生。见二禅者，彼欲界身、四禅地眼、二禅地色，初禅地眼识生。见三禅者，彼欲界身、四禅地眼、三禅地色，初禅地眼识生。见四禅者，彼欲界身、四禅地眼色，初禅地眼识生。如说生欲界，乃至生第四禅亦如是。有差别者，谓下地眼不见上地色，生上地下地眼不现在前。耳界如前说，鼻舌界自地，身触即地说，意识则众多。
耳界如前说者，如前说眼识，耳识亦如是。鼻界说自地者，生欲界，欲界身、欲界鼻、欲界香，欲界鼻识生。舌界亦如是。身触即地说者，身识有差别故。生欲界，欲界身、欲界触，欲界身识生。初禅亦如是。生二禅，二禅身触初禅地身识生，以觉自地触故，非他地生。第三第四禅亦如是。意识则众多者，或自地意、自地法、自地意识生，或他地。彼自地者，生欲界，欲界意、欲界法，欲界意识生。乃至生有想无想处亦如是。他地者，生欲界正受时，欲界善心次第初禅正受，起彼欲界意。初禅地意识生法，或三界系或不系。初禅次第欲界善心现在前，彼初禅意欲界意识生法，或三界系或不系。初禅次第二禅正受，彼初禅意二禅意识生法，或三界系或不系。如是第二禅初禅、初禅第二禅、初禅第三禅、第三禅初禅，乃至有想无想处，逆顺次第超越应广说。有差别者，此正受为意界，彼正受为意识。若禅为意识者法，或三界系或不系。若无色为意识者，彼法自地上地及不系。又复正受净初禅次第欲界初禅果变化心现在前，彼初禅意欲界意识生，法者欲界化。即彼欲界初禅果次第净初禅现在前，彼欲界意初禅意识生法，或三界系。第四禅亦如是。生者，彼欲界没生初禅地，彼欲界意初禅地意识生法，或色无色界系或不系。初禅地没生欲界，彼初禅地意欲界意识生法，或三界系或不系。乃至有想无想处亦如是。彼没者是意受，生者是意识，但彼法自地上地及不系。若彼得眼界，或彼所依识，二俱得不得，亦色及与舍。
若彼得眼界者，或眼界不成就得成就非眼识界，谓无色界没，生第二第三第四禅，生欲界渐得眼根。或彼所依识者，或眼识界不成就得成就非眼界，谓上三禅地没生欲界及初禅，若即住彼眼识现在前。二俱得者，或眼及眼识界俱得，谓无色界没生欲界及初禅。俱不可得者，非眼界不成就得成就亦非眼识界不成就得成就，谓生欲界不失眼根，及梵天上若命终生梵天及欲界，第二第三第四禅没生第二第三第四禅，无色界没生无色界。亦色者，若色界不成就得成就，彼即眼界不成就得成就。或眼界非色界者，生欲界渐得眼界。若色界不成就得成就，彼眼识界耶？应作四句。色界不成就得成就非眼识界者，无色界没生上三禅中。眼识界不成就得成就非色者，即彼三禅没生欲界及初禅，若即住彼眼识现在前，色界不成就得成就。亦眼识界者，无色界没生欲界及初禅。非色界亦非眼识界者，除上尔所事。及与舍者，如说得，舍亦如是广说。色界二识识，乃至触亦然，诸余十三界，一向意识缘。
色界二识识者，谓色界二识识：眼识及意识，眼识界自相、意识界自相及共相。乃至触亦然者，声界二识识：耳识及意识，耳识界自相、意识界自相及共相。乃至触界二识识：身识及意识，身识自相、意识自相及共相。以五识身自相境界故、不思惟故、现在境界故、一念故。诸余十三界一向意识缘者，五色根、七心界及法界，此十三界一向意识，识自相及共相。此意识二种：坏缘及不坏缘。不坏缘者，即此十三界缘。坏缘者，十三与五境界一一合缘，乃至十八界总缘。思惟识三种，是意欲有中，色无色分别，一种谓余界。
思惟识三种是意欲有中者，欲界意识有三种思惟：自性思惟、随忆思惟、分别思惟。彼自性思惟者，谓觉也。随忆思惟者，意地念也。分别思惟者，意地不定慧也。此三思惟，欲界意识思惟也。色无色分别者，色无色界意识或三种，谓初禅地不定、入定者二、不定者三。三禅意识不定者二，除自性思惟。若定者一，随忆思惟。有说：无色界无不定者，彼惟一种，随忆思惟。若说有不定者，定者一，不定者二。一种谓余界者，五识身说余，唯有自性思惟，不利故。问：如是分别法相已。云何摄法？为自性、为他性？答：自性。何以故？诸法离他性，各自住己性，故说一切法，自性之所摄。
诸法离他性者，眼界离十七界，异性故。余界亦如是。不应说若离性是摄，以异相故。故说自性之所摄，非他性。各自住己性者，一切性各住自相，此性非他相故。应说若住者是摄，非余故。说一切法自性之所摄义，谓自性自性不空，非余自色色不空。又复说相持义是摄，如契经说：如楼，观中心众材所依，为楼观之最。如所说：如綖持衣，如户枢持扇，如斧持薪。或说方便摄，如所说：此五根，慧为首。谓摄故。或说和合摄，谓四摄事能摄众生。或说随顺摄，如所说：等见、等至、等方便是慧身。或摄取故名摄，谓和上以财法摄。此等世俗言说，非究竟摄。自性自性摄者，是究竟第一义三段摄。此中说者是自性摄，如是自性摄不舍第一义故。已说自性摄，眼界摄一界一入一阴，不摄十七界十一入五阴。复次右眼摄右眼，左眼摄左眼。眼二种：长养及报，长养摄长养，报摄报。报复二种：善业报、不善业报，善业摄善业报，不善业报摄不善业报。不善业报三种，谓三恶趣，畜生摄畜生，饿鬼、地狱亦如是。善业报二种，谓人天，人摄人，天摄天。过去摄过去，未来现在乃至刹那摄刹那。界中说一界，阴入亦复然，如是阴入界，则摄一切法。
一界者法界，一入者意入，一阴者色阴也。
已说诸法自相住，法生今当说。若以诸法摄自性，谓以自力生者，不然。何以故？至竟无能生，用离等侣故，一切众缘力，诸法乃得生。
至竟无能生用离等侣故者，诸行自性羸劣，不能自生。问：若不自生，当云何生？答：一切众缘力，诸法乃得生。
如人船相假得度彼岸。彼心心法展转力生，摄受境界亦如是。先当说心心法由伴生。若彼心起时，是心必有俱，诸心法等聚，及不相应行。
诸行展转相因生彼心。若依、若缘、若刹那生，彼心法等聚生。问：云何心法等聚？答：想欲及触慧，念思与解脱，忆定及与受，此说心等聚。
想者，于境界取像貌。欲者，于缘欲受。触者，于依缘心和合生触境界。慧者，于缘决定审谛。念者，于缘记不忘。思者，功德恶俱相违造作转心。解脱者，于缘作想受彼限量，是事必尔。忆者，于缘发悟。定者，受缘不乱。受者，可乐不可乐俱相违于境界受。一切心生时，是生圣所说，同共一缘行，亦复常相应。
此十法，一切善不善无记心俱生大地可得，故说大地。同共一缘行者，一切心同一缘转，不相离无二决定。亦复常相应者，展转共俱及与心俱常相应，办一事故。问：相应有何义？答：等义是相应义。问：心法或多或少，云何等义是相应义？答：事等故。若一心中一想二受者，非相应义。以一心一想生，余心法亦尔，以是故等义是相应义。复次时、依、行、缘等义是相应义。时等者，一刹那时生故。依等者，若心依眼生，心法亦尔。行等者，若心行青，生心法亦尔。缘等者，若心缘色，生彼亦缘色。是故说常相应。已说心法通一切，不通今当说。诸根有惭愧，信猗不放逸，不害精进舍，一切善心俱。
诸根者，谓二善根：不贪、不恚。于生及资生具坏贪着，名不贪。于众生数及非众生数坏瞋恚，名不瞋恚。于诸过恶自厌，名为惭。于诸过恶羞他，名为愧。于三宝四谛净心，名为信。身心离恶，名为猗息。作善方便离恶不作，名不放逸。不逼迫他、名不害。断起未起恶、生起未起善、欲方便勤修不息，名精进。心平等，名为舍。此善十法通一切善心中，若有漏无漏五识相应意识相应，故说善大地。已说善大地，烦恼大地今当说。邪解不正忆，不顺智失念，不信懈怠乱，无明掉放逸。
颠倒解，名邪解脱。邪受境界，名不正忆。颠倒决定，名不顺智。邪记妄受，名失念。于三宝四谛不净心，名不信。不断起未起恶、不生起未起善、不勤方便，名懈怠。境界所牵散随诸缘，名为乱。前际等不知，名无明。心躁动不息，名为掉。离作善方便，名放逸。烦恼大地十，一切秽污心，无惭及无愧，说不善大地。
烦恼大地十一切秽污心者，此邪解脱等十法，一切染污心俱，谓欲界色界无色界、五识身意识地，是故说烦恼大地。问：睡亦一切秽污心俱，何故不立烦恼大地？答：顺正受故。谓众生睡速发定，是故不立。若大地，彼烦恼大地应作四句。或有大地非烦恼大地，谓受、想、思、触、欲。或烦恼大地非大地，谓不信、懈怠、无明、掉、放逸。或大地亦烦恼大地，谓忆、解脱、念、定、慧。或非大地非烦恼大地，除上尔所事。已说烦恼大地，不善大地今当说。无惭及无愧，说不善大地。
谓于诸过恶不自厌，名无惭。于诸过恶不羞他，名无愧。此二法一向不善，一切不善心相应，是故立不善大地中。已说不善大地，小烦恼大地今当说。忿恨诳悭嫉，恼谄覆高害，如此诸烦恼，说为小大地。
于饶益不饶益应，作不作、非作反作，瞋相续生，名为忿。于可欲不可欲，应作不作、非作反作，忿相续生，名为恨。为欺彼故现承事相，名为诳。于财法惜着，名为悭。于他利养恭敬名誉功德不忍心忌，名为嫉。不欲事会、所欲事乖，思惟心热，名为恼。覆藏自性曲顺时宜，名为谄。为名利故自隐过恶，名为覆。方他性族财富色力梵行持戒智慧正业，心自举恃，名为高。欲逼迫他，名为害。此十法说小烦恼大地，不通有故。修道断非见道断，在意地非五识。非一心俱生，行各异故，有一则无二。问：大地、善大地、烦恼大地、不善大地、小烦恼大地，何差别？答：大地四种：善、不善、隐没无记、不隐没无记。善大地唯善。烦恼大地二种：不善及隐没无记。不善大地唯不善。小烦恼大地中，诳、谄、高二种：不善及隐没无记，余一向不善。不善心品中，心法二十一，欲三见一减，二见除三种。
不善心品中心法二十一者，不善谓欲界烦恼相应，除身见、边见，转成不爱果，故名不善。不善有八种：贪、恚、慢、疑、邪见、见取、戒取不共及彼相应无明。彼贪、恚、慢、疑心，二十一法共生：十大地及懈怠等十法，谓懈怠、无明、不信、放逸、掉、睡、觉、观、无惭、无愧。欲三见一减者，欲界邪见、见取、戒取，彼相应心二十法共生，除慧。二见除三种者，欲界身见、边见，彼相应心十八法共生，除慧及无惭、无愧。余如前说，除无惭、无愧，一向不善故。无两慧使，见即慧故。欲善二十二，不共有二十，无记说十二，悔眠俱即增。
欲善者，谓欲界净心转成爱果，有三种：生得及闻、思。彼心二十二法共生：十大地、十善大地、觉、观。不共有二十者，不共名彼心独一。无明烦恼有二十心法共生，除一烦恼。无记说十二者，欲界不隐没无记心四种：报生、威仪、工巧、变化心。彼四种无记心，十二心法共生：十大地、觉、观。悔眠俱即增者，心追变名为悔，是善不善无记。彼心品中增悔，余如前说。当知悔三种：善、不善及不隐没无记，非余自力故。毗婆沙者说，不欲令悔有无记，以悔捷利故。眠名身心昏昧，略缘境界名为眠。彼一切五品心俱生，即彼心品增眠；若悔眠俱生，于三品中增二。问：此说欲界心，色界复云何？答：初禅离不善，余知如欲有，禅中间除觉，于上观亦然。
初禅无不善，彼有四品心：善、不共、隐没无记、不隐没无记。此诸心品，除无惭、无愧，余如欲界说。彼善品二十二：爱、慢、疑、俱生十九。五见及不共俱生有十八，不隐没无记十二，无惭无愧一向不善故。彼色界无色界，无悔眠亦尔。禅中间除觉，余如初禅说。于上观亦然者，第二第三第四禅及无色界无观。已说心心法伴力生，色今当说。极微在四根，十种应当知，身根九余八，谓是有香地。
极微在四根十种应当知者，四根十种极微共生，四大、色、香、味、触。眼根、身根，耳鼻舌根亦尔。身根九者，谓余身根有九种，彼唯有身根种，余如前说。余八者，离根，色香味触极微八种。问：此诸极微何界说？答：谓是有香地。欲界中极微与香合。香味不相离，有香则有味。色界极微非揣食性，故离香味。色界四根极微八种，余身根极微七种，外极微六种。问：若眼根极微十种者，云何不眼即是色即是余种？如是则法性杂乱，与阿毗昙相违。阿毗昙说：眼根一界一入一阴摄。答：二种极微，事极微、聚极微。事极微者，谓眼根极微，即眼根微。余极微皆说自事，以事极微故，阿毗昙说：眼根一界一入一阴摄。聚极微者，众多事，此中说聚极微。住自相故，法相不杂乱。如心相应法其相各异，非为杂乱，彼亦如是。四种远义，此品后当说。问：前说若心生必心法共生及不相应行。于中已说心法，心不相应行云何？答：一切有为法，生住及异灭，此亦有四相，展转更相为。
一切有为法生住及异灭者，一切有为法有四相：生、住、异、灭。世中起故生，已起自事立故住，已住势衰故异，已异势坏故灭。此相说心不相应行。问：若一切有为法有四相者，应相复有相。答：此亦有四相，即此相俱生：生生、住住、异异、灭灭。问：若尔者便无穷。答：展转更相为，相随相、展转相，生非无穷。前生生生生，生生生前生，如是住住住各各相住，异异异各各相异，灭灭灭各各相灭。问：相随相展转相，为前相、为几法？答：当知前四相，相各为八法，随相亦应知，相相唯相一。
前四相一一为八法。前生，除自己生，八法：三相、四随相及彼法。住者，除自己住，八法。异者，除自己异，八法。灭者，除自己灭，八法。三相、四随相及彼法，自性不自为故。自性不自灭，如指端不自触。问：随相为几法？答：随相亦应知相相唯相一。此四随相各为一法，随生生前生、随住住前住、随异异前异、随灭灭前灭。已说诸行展转相生，谓一时生不乱今当说。异性相说远，处所时亦然，戒种及大地，诸识性分别。
异性相说远处所时亦然者，远有四种，所谓异性远、相远、处所远、时远。问：何等远法？答：戒种及大地诸识性分别。彼异性远者，谓如一身中善戒恶戒无作相续生，虽于一身中一时起、同无作性，而性各异，故说远。相远者，谓四大种展转相养，共一处住合为一体，其相各异，故说远。处所远者，谓天竺、振旦，地虽一时生合成一体，然彼处异，故说远。时远者，谓眼生眼识，彼后生前生时间远，故说远。已说诸行一时生不乱，诸行从因生彼因今当说。所作共自分，一切相应报，从是六种因，转生有为法。
谓所作因、共有因、自分因、一切遍因、相应因、报因，此六因摄一切因，此六因生一切有为行。已说因名，一一相今当说。相似不相似，各除其自性，一切是作因，生时无障故。
相似不相似各除其自性一切是作因者，若相似不相似法，除自性，展转为因，说所作因。何以故？生时无障故。法生时，除自性，一切性各自住异分等，生不障碍。如因地故作净不净业，因空故得往来，如眼识生时十七界不障碍，故生。如是一切界。问：何以故自性于自性非所作因？答：自性不自为故、不自依故。自性于自性，不养不损、不受不害、不持不坏、不增不减、不成不败不障碍，名所作因。自性于自性无不障碍，故不立所作因。问：若不障碍是所作因者，以何等故不一切法一时生耶？一时灭耶？生时灭耶？灭时生耶？答：不和合故。虽有所作因，要须和合生，亦非一切法一时和合生和合灭，亦非一和合二果。问：若如是者，有一杀众生，余众生不为障碍，何故杀者有罪非余众生耶？答：无恶心分，又不作业故。盗等亦如是。问：若外物是一切众生增上所生者，何以故不与取不于一切众生边得盗罪？答：无受分故，无人功果故。若一切众生于彼悉有受分及人功果者，取者于彼则得盗罪。亦非一物，一切众生受及人功果。三种增上：自增上、法增上、世增上。自增上者，彼起烦恼境界现在前，能自守护不为罪业，莫令我受苦。法增上者，如有多闻者，彼起烦恼境界现在前，为护法故而不为罪。世增上者，如有一名闻大德，彼起烦恼境界现在前，护世间故而不为罪。已说所作因，共有因今当说。一起性有依，亦复说无依，当知共有因，展转为因果。
一起性有依亦复说无依当知共有因者，一时生心心法，随心转心不相应行，道共、定共戒，及共生四大，此诸法说共有因。展转为因果者，若一时起展转为果，是共有因。十一入虽一时生，彼不展转为果。自分因者，异时共一果。共有因者，诸行展转力一时生，谓心于心法随心转心不相应行，随心转色此亦于心也。眼于生等、生等于眼，及四大种展转共有因。有对造色非展转果，故非共有因。问：随转有何义？答：若有心则有彼法，谓下则下、中则中、上则上，如是比。彼有十随转，所谓一起、一住、一灭、一果、一依、一报、善则善、不善则不善、无记则无记、堕一世生。已说十种随转，于中有漏断结道八种随转，除不善、无记。世俗方便道、解脱道、胜进道及余善有漏心七种随转，除不善、无记及解脱果。无漏断结道七种随转，除不善、无记及报。无漏方便道、解脱道、胜进道六种随转，除不善、无记、解脱果及报。不善心七种随转，除善、无记及解脱果。无记心六种随转，除善、不善、解脱果及报。有共有亦共有因，有共有非共有因。彼眼于八法共有亦共有因，谓四相、四随相。相于眼共有共有因。随相于眼共有非共有因。生于八法共有共有因，除生自性，眼及余相随相生。此五法于生共有共有因，余随相共有非共有因。如是余相随相亦如是，乃至触入亦如是。意入于五十八法共有共有因，谓十大地大地相，四十意入相随相，八法于余共有非共有因。有五十四法于意入共有共有因，除四随相。又说：十四法于意入共有共有因，谓十大地、心相四，余八十四法共有非共有因。大地亦如是说。五十四法于心共有共有因，除心随相。是说为善。若异此者，与众事分阿毗昙相违故。如彼说，除身见等法生住异灭诸余秽污苦谛，如是一切法尽当知。已说共有因，自分因今当说。前生与后生，亦说彼未生，自地相似因，或说于他地。
前生与后生者，谓过去前生，于过去后生，及现在自分因。问：为已生已生因，复未生因耶？答：亦说彼未生。未生者，谓未来如是前生后生因。当知过去现在于未来自分因，未来于未来无自分因，无前后故。问：云何一切前生于后生未生自分因为不？答：自地欲界，欲界因非他地，乃至非想非非想，非想非非想地因非他地。何以故？因果断地故。问：云何一切自地一切自地因为不？答：相似自分因。自地亦相似自分因，非不相似。如善善因、秽污秽污因、无记无记因，以相似相似法相续，谓习善生善、习不善生不善、习工巧生工巧、习威仪生威仪。是说内分外分，随种生亦如是。问：一向自地自分因，复为他地耶？答：或说于他地。他地当分别，若无漏法，一切九地展转因，离爱故、不堕界故，下与胜因，非胜下因。有漏者，爱缚故、堕界故，唯自地。已说种种自分因，谓善法非一切善法因今当说。秽污有九种，展转更相因，谓受生所得，方便生非下。
秽污有九种者，此染污九种：下下乃至上上。展转更相因，以展转相续现在前故，及彼彼受生，一切顿得故。问：秽污九种展转相因，余者复云何？答：谓受生所得。若受生得善，彼亦九种展转相因。问：方便生者复云何？答：方便生非下。若方便生，谓闻、思、修生。彼于等及增因非下，谓下下因乃至上上因。上上唯上上因，乃至非下下因。复次闻，闻因、思因、修因。复次思，思因及修因，非闻因，以下故。修唯修因，非余，以下故。复次修慧四种：暖、顶、忍、世间第一法。彼暖法四种因，顶三，忍二，世间第一法唯世间第一法因非余。此说善有漏法。不隐没无记四种：报生、威仪、工巧、变化心。彼报生四种因，威仪三，工巧二，化心唯化因，是说有漏。无漏法者，苦法忍苦法忍因，乃至无生智因。无生智唯无生智因非余。已说自分因，谓此因受果与果今当说。善等自分因，受果而不与，或与而不受，或俱不俱说。
有善自分因受果而不与，应作四句。受而不与者，谓善根断时最后舍得。或与而不受者，谓善根续生时最生初得。或俱者，不断善根余自性住。俱非者，除上尔所事。复次秽污受而不与者，谓当得阿罗汉果时秽污得。最后舍与而不受者，阿罗汉果退时最初得。得俱者，未离欲余自性住。俱非者，除上尔所事。已说无缘。有缘法受而不与者，善心次第秽污及无记心现在前。与而不受者，秽污及无记心次第善心现在前。俱者，善心次第善心现在前。俱非者，除上尔所事。秽污及无记心亦如是说。已说自分因，一切遍因今当说。苦集于自地，疑见及无明，说一切遍因，诸烦恼前起。
苦集于自地疑见及无明说一切遍因者，长养境界故、一向决定故、二种使故、一切烦恼苦集谛摄故。见苦集所断烦恼种见疑，即彼相应无明及不共无明。此诸使不勤方便亦炽然故及遍烦恼故，说一切遍因，断知分别故、界分别故，自地非他地。问：为谁遍因？为何分是遍因？答：诸烦恼前起过去现在未来一切遍因，现在未来一切遍因。又复诸烦恼心相续生，如我见审尔计着，以见力故，起常审尔计着，谤真谛相，受第一及清净，于谛犹豫贪恚痴慢等诸过差别生。如是一切一切遍应当知，一切遍使品当说。已说一切遍因，相应因今当说。谓同一行法，一依亦一时，及一境界转，是说相应因。
若行、若依、若时、若境界心转，即彼行、彼依、彼时、彼境界受等心法转。若彼心法转，即彼心转，性羸劣故。展转力生如束芦，是故说心于心法相应因。心法于心法及心因，非心于心因。何以故？三事故。无一刹那二心俱生，前心不待后心，一切诸法自性不自顾。色心不相应行无相应因，无缘故。已说相应因，报因今当说。不善善有漏，三世之所摄，以彼有报故，说名为报因。
若善有漏及不善，堕三世行，于生死中生生相续果报生，谓善爱果、不善不爱果。有业一入果报生，谓命根。若得意入则二入，谓意入、法入；触入亦如是。若得身入则三入，谓身入、触入、法入；色香味入亦如是。若得眼入则四入，谓眼入、身入、触入、法入；耳鼻舌入亦如是。有业或五六七八九十十一入报，以业种种故。当知果报亦种种，如外种种、果亦种种，如稻甘蔗蒲桃等。非种种者，如䵃麦等。当知内缘起亦如是。有一世业三世报，无三世业一世报，果不减因故。如是一刹那业多刹那果，非多刹那业一刹那果。欲界一阴报因得一果，谓得也。二阴报因得一果，谓身业、口业。四阴报因得一果，谓善、不善、心、心法。色界一阴报因得一果，谓得及无想正受。二阴报因得一果，谓初禅作色。四阴报因得一果，谓无随转业善心心法。五阴报因得一果，谓有随转业善心心法。无色界一阴报因得一果，谓得及灭尽正受。四阴报因得一果，谓善心心法。一业种一身种类非多，谓现报业等各别故，与阿那律陀契经相违者，不然，彼说初，故如是说。一施报故，生大性家生识宿命，自见施果已更增净业，果报增广乃至漏尽，说彼根本如一粒种子。又复说彼一施时有众多行，于一缘中发愿，或愿天上或愿人中。已说因自性如此，因受果与果今当说。五中世受果，亦说二与果，已尽与果一，二因当分别。
五中世受果者，现在名中世，五因住现在世受果。亦说二与果者，若相应因、共有因住现在世与果，于此时受果，即于此时与果，故说二与果。已尽与果一者，已尽名过去报因，于过去世住与果。二因当分别者，谓自分因及遍因，或住现在世与果或过去世。所作因不说，以乱故。已说因受果与果，世建立今当说。作因一切法，二因说二世，余三说三世，增依报功果。
作因一切法二因说二世余三说三世者，有为无为一切法说作因，自分因、一切遍因说过去现在，余三因说三世。已分别三世诸因，若果因有果今当说。增依报功果，作因有增上果，自分因、遍因有依果，报因有报果，相应因、共有因有功用果。已分别诸因，诸法从因生今当说。报生心心法，及与诸烦恼，悉从五因生，是义应当知。
报生心心法及与诸烦恼悉从五因生者，彼报生心心法及烦恼心心法从五因生。报生心心法五因：所作、共有、自分、相应、报因。所作因者，彼法生时相似不相似法住不障碍。共有因者，展转力生展转为伴及心不相应行伴生。自分因者，彼前生自分法。相应因者，彼俱一缘中转。报因者，彼善不善，此则彼果，除遍因，报无记故。烦恼心心法，除报因，染污故，从遍因生。余四因如前说。若彼不相应，诸余相应法，除其初无漏，是从四因生。
报色及心不相应行从四因生，除遍因，无记故；除相应因，无缘故。秽污色及心不相应行从四因生，除相应因，无缘故；除报因，染污故。诸余相应法除其初无漏者，谓善有漏心心法。威仪、工巧变化心心法，除苦法忍相应。诸余无漏心心法从四因生，除遍因、报因。谓余不相应，自分当知三，及诸余相应，初生无漏法。
谓报生秽污，余若有自分因，除初无漏，从三因生：所作因、共有因、自分因；非相应因，无缘故，二因前已除。及诸余相应初生无漏法者，如苦法忍相应法亦三因生：所作因、共有因、相应因。无前生无漏，故无自分因，亦无遍因、报因。于中不相应，是从于二因，若从一因生，当知必无有。
于中不相应是从二因生者。初无漏品中色心不相应行从二因生：所作因、共有因。已说一切有为法。于彼广说中，从一因生者必无有。何以故？自性羸劣故。乃至一极微生，亦除自己。诸余一切法，所作因及共生，生住异灭亦共有因。此总说义，略说四种。法报生秽污，除报及初无漏，诸余不秽污。彼初无漏，彼报生相应不相应乃至初无漏法。彼报生相应从五因生，除遍因。报生不相应从四因生，除遍因、相应因。如是秽污相应不相应差别者，唯除报因，从一切遍因生。除报及初无漏，诸余不染污相应四因生，除遍因、报因。不相应三因生，除遍因、相应因、报因。初无漏相应三因生，相应因、共有因、所作因。不相应二因生，所作因、共有因。已说诸因，如此因世尊教化力及觉真实相力故说。缘今当说。次第亦缘缘，增上及与因，法从四缘生，世尊之所说。
一切法性缘力、境界力摄受生，性羸劣故。一切缘皆四缘摄。彼与开道方便是次第缘，任杖方便是缘缘，不障碍分是增上缘，种子法方便是因缘。除罗汉后心，诸余心心法，常有行已生，是说次第缘。
除阿罗汉最后心相应，诸余过去现在心心法一一相续生，彼诸心一一生相续无间故名次第缘。彼阿罗汉最后心相应非次第缘，无余心相续故、未来心心法未起故。无余心相续，亦无次第缘，亦非未来先后次第方便立。若未来先后次第方便立者，坏正方便修义。正方便修、邪方便修，应随分次第生。若言一心次第建立二心善及秽污，若正思惟时，善心生、秽污心非数灭。若邪方便思惟时，秽污心生、善心非数灭。如种子，亦为牙亦为糜。若牙具和合牙则生，糜则不生。若糜具和合，糜则生牙则不生。此则不然。何以故？前已说先后非分故。以阿罗汉最后心是意界故，应是次第缘者不然，缘分异故。若言阿罗汉最后心不为意识依亦名意界者，得依相故，如是阿罗汉最后心无间相续亦名次第缘。此亦不然。何以故？缘分异故。相故立界，如无分眼不见色，以眼识空故，亦名眼界，亦得依相故。阿罗汉最后心如前说。缘者业故，建立阿罗汉最后心作次第缘，业事无间相续生。非分心法亦如是说。常者非如自分因、遍因。问：以何等故色心不相应行非次第缘？答：以乱故。不乱者说次第缘，色心不相应行乱，故非次第缘。以一时善不善无记、漏无漏异界行现在前故。欲界三种思惟：闻慧、思慧、生慧，非修慧，不定故。彼欲界闻慧、思慧次第圣道现在前，圣道次第三种思惟现在前。色界三种思惟：闻慧、修慧、生慧，非思慧，色界定故。彼闻慧修慧次第圣道现在前，圣道次第闻慧修慧现在前。无色界二种思惟：修慧、生慧。彼修慧次第圣道现在前，圣道次第修慧现在前。此义择品当广说。或法心次第，非彼心无间，无间非次第，俱不俱当知。
或法心次第非彼心无间者，除初正受刹那，诸余正受刹那相续及起定心。无间非次第者，初正受刹那，彼生住异无常，及诸相续心，彼生住异无常。俱者，初正受刹那，除起定心，诸余相续心。不俱者，除初正受刹那，彼生住异无常，诸余相续正受刹那等，彼生住异无常。若法心次第彼正受无间，应作四句。或法心次第非正受无间者，初正受刹那，除起定心，诸余相续心。正受无间非心次第者，除初正受刹那，彼生住异无常，诸余相续正受等，彼生住异无常。俱者，除初正受刹那，诸余相续正受及起定心。不俱者，初正受刹那彼生住异无常，除起定心。彼生住异无常，诸余相续心，彼生住异无常。灭尽正受，心所牵心所作故、心次第心相违故，非心次第缘。起定心前虽有定无间相续，以非心故，还以心为次第缘。已说次第缘，缘缘今当说。境界于一切，心及诸心法，是故一切法，说名为缘缘。
一切法是心心法，缘随其事，谓眼识及相应，以色为缘，乃至意识及相应，以一切法为缘。于一色眼识生，一决定知言，并见众色者。此则不然。以速故，非俱见言。俱者，增上慢如旋火轮，非轮轮想增上慢。若不了了见色差别者，则可总受，如观丛林。声香味触亦应如是知。已说缘缘，增上缘今当说。若彼所作因，此即增上缘，所谓因缘者，当知余因说。
前说所作因，当知即是增上缘。除自性，一切性不障碍故。法生时自作己事，以胜故名增上缘。已说增上缘，因缘今当说。所谓因缘者，当知余因说。除所作因，余因说因缘。已说缘，诸法随缘生今当说。心及诸心法，是从四缘生，二正受从三，谓余说于二。
心及诸心法是从四缘生者，心心法从四缘生。前开导故生，是彼次第缘。境界是彼缘缘。除自己，余一切法是彼增上缘。余因，随其所应说因缘。二正受从三者，无想正受、灭尽正受从三缘生。二正受前心心法是彼次第缘，自地前生善法及彼共起四相是彼因缘，增上缘如前说。谓余说于二者，除无想定、灭尽定，余心不相应行及色，此诸法二缘生，谓因缘、增上缘。已说诸法从缘生，有为法分齐今当说。分齐有三种，名色及与时，初分说一字，极微刹那余。
分齐有三种名色及与时者，一切有为法立三种分齐，随其事，名分齐、色分齐、时分齐。问：此云何？答：初分说一字，极微刹那余。少名者谓一字，名之至少极于一字，故说一字为名分齐。少色者，谓一极微。若真实行智分析色相，色之至细极于一微，故说一微为色分齐。少时者，谓一刹那。时之至少极于一念，故说刹那为时分齐。刹那量者，有说：如壮夫疾回历观众星，随其所历一星一刹那，如是一切。又说：如壮夫弹指顷，经六十四刹那。又说：如壮夫以极利刀断迦尸细缕，断一缕一刹那，如是一切。又说：世尊不说刹那。如所说：比丘当知，四善射夫执弓俱射。如彼广说。已说极微如是，色增长今当说。七微成阿耨，七耨成铜尘，水兔羊毛尘，当知从七起。
七极微成一阿耨，彼是最细色，天眼能见及菩萨转轮王见。七阿耨为铜上尘，七铜上尘为水上尘，七水上尘为一兔毫上尘，七兔毫上尘为一羊毛上尘。牛毛户向尘，虮虱麦等，小大是转增，皆从七数起。
七羊毛尘成一牛毛尘，七牛毛尘成一向游尘，七向游尘成一虮，七虮成一虱，七虱成一麦。如是七麦，转增为一指，二十四指量，名之为一肘。
七麦为一指，二十四指为一肘。四肘为一弓，五百拘屡舍，去村拘屡舍，是名为空处。
如是应当知，彼数即身量四肘为一弓，去村五百弓名为空处。是摩竭提一拘屡舍，北方名拘屡舍半。问：已知刹那乃至拘屡舍，八拘屡舍名一由旬。当说身量，以何为身量？答：彼数即身量。前所说肘量及拘屡舍，当知即是身量。彼人间肘作身量，阎浮提人长三肘半或四肘，弗婆提人长八肘，瞿陀尼人十六肘，郁单越人三十二肘。以前说拘屡舍为天身量，四天王身拘屡舍四分之一，三十三天半拘屡舍，帝释身一拘屡舍，夜摩天身拘屡舍四分之三，兜率陀天身一拘屡舍，化自在天身一拘屡舍及拘屡舍四分之一，他化自在天身一拘屡舍半。此是欲界天身量。色界梵天身半由延，梵福楼天身一由延，大梵天身一由延半，少光天身二由延，无量光天身四由延，光音天身八由延，少净天身十六由延，无量净天身三十二由延，遍净天身六十四由延，福爱天身百二十五由延，福生天身二百五十由延，广果天身五百由延，无想天身亦尔，无希望天身千由延，无热天身二千由延，善见天身四千由延，善现天身八千由延，色究竟天身万六千由延。此说色界天身量。此名色分齐。问：如前说时分齐一刹那，余时今当说。答：刹那百二十，说名怛刹那，六十名罗婆，三十摩睺罗。
百二十刹那名一怛刹那，六十怛刹那名一罗婆，七千二百刹那也。三十罗婆名一摩睺罗多，二十一万六千刹那也。三十摩睺罗，说名一日夜，欲界或昼夜，于上以劫数。
三十摩睺罗多为一日一夜，有六百四十八万刹那也。已知日夜刹那数，寿命今当说。欲界或昼夜于上以劫数者，欲界众生寿，即以上昼夜数为欲界寿量或劫数。阎浮提人寿或无量或十岁，弗婆提人二百五十岁，瞿陀尼人五百岁，郁单越人千岁。人间五十岁为四天王天上一日一夜，即以是日三十日为一月，十二月为一岁。如是日月岁数，四天王天寿五百岁，人间九百万岁，是等活地狱一日一夜。即以是日三十日为一月，十二月为一岁，如是日月岁数，等活地狱寿五百岁。人间百岁，为三十三天一日一夜，如是日月岁数，三十三天寿千岁，人间三亿六百万岁，是黑绳大地狱一日一夜。如是日月岁数，黑绳大地狱寿千岁。人间二百岁，为焰摩天上一日一夜，如是日月岁数，焰摩天寿二千岁，人间十四亿四百万岁，是众合大地狱一日一夜。如是日月岁数，众合大地狱寿二千岁。人间四百岁，为兜率陀天上一日一夜，如是日月岁数，兜率陀天寿四千岁，人间五十七亿六百万岁，是呼地狱一日一夜，如是日月岁数，呼地狱寿四千岁。人间八百岁，为化乐天上一日一夜，如是日月岁数，化乐天寿八千岁，人间二百三十亿四百万岁，是大呼地狱一日一夜，如是日月岁数，大呼地狱寿八千岁。人间千六百岁，为他化自在天一日一夜，如是日月岁数，他化自在天寿一万六千岁，人间九百二十一亿六百万岁，是热大地狱一日一夜，如是日月岁数，热大地狱寿一万六千岁。众热大地狱寿半劫，无择大地狱寿一劫。畜生趣极长寿亦一劫，如持地龙王。饿鬼极长寿五百岁。问：已说欲界寿，上界复云何？答：于上以劫数。彼色界梵身天寿半劫，梵福楼天寿一劫，大梵天寿一劫半，少光天二劫，无量光天四劫，光音天八劫，少净天十六劫，无量净天三十二劫，遍净天六十四劫，福爱天一百二十五劫，福生天二百五十劫，广果天五百劫，无想天亦如是，无希望天千劫，无热天二千劫，善见天四千劫，善现天八千劫，色究竟天万六千劫。无色界空处二万劫，识处四万劫，无所有处六万劫，非想非非想处八万劫。一切三界皆有中夭，唯除郁单越及兜率天最后身菩萨及无想天。问：以何等故此诸法说行？答：
多法生一法，一亦能生多，缘行所作行，是行应当知。无有法自力生，一法以多法力故生，多法亦以一法力故生，如是一切有为法。是故说缘行所作行是行应当知。缘彼行故有所作，故说缘行。行所作故作彼行，故说作行。
已说诸行展转因缘力生。彼诸行所起种种生，生生差别胜者唯业。彼业今当说。业能庄饰世，趣趣各处处，是以当思业，求离世解脱。
业能庄饰世趣趣各处处者，如是一切五趣种种性生、种种业庄饰。以业为种，彼有芽生，业差别故生差别，如种差别故芽差别。是以当思业，求离世解脱。业于受生胜故，是故欲背生死者当善观察。问：谁业？答：身口意集业，在于有有中，彼业为诸行，严饰种种身。
身口意集业在于有有中者，身业、口业、意业，此三业生种种果。众生住于本有、死有、中有、生有中，修集诸业。问：云何立三业？为自性故、为依故、为等起故？若自性者，应一业，谓语业。若依者，一切依身亦应一业，谓身业。若等起者，一切从意起亦应一业，谓意业。答：此亦如是，三事故。彼自性者语业，以语即业故。依者身业，以业依身故、身作故、身合故、身运故。等起者意业。虽身业口业意业所起，然不共受名，如眼识。问：如所说业何所为？答：彼业为诸行及受种种身，此说一切众生增上果，谓外众具名为行。若众生形相寿命等，是彼业果。问：若彼内外分种种相者，此云何为四大种种相？为造色种种相、为业种种相？答：三种悉有生因、依因、建立因、养因、长因故，是四大种种相；自分因故，是造色种种相；报因故，是业种种相。虽外分无报因，然众生作善行，彼得好色好处；若作恶行，得恶色恶处。以业种种故，内外分亦种种。是业相今当略说。身业当知二，谓作及无作，口业亦如是，意业当知思。
身业当知二谓作及无作者，身业二种：作性及无作性。作者，身动、身方便、身作。无作者，身动灭已与余识俱彼性随生，如善受戒秽污无记心现在前善戒随生，如恶戒人善无记心现在前恶戒随生。口业亦如是者，口业二种：作、无作性，如前说。意业当知思者，意业是思自性。有欲令意业是无作性，此则不然。意非作性，非色故、及三种故。无作亦名不乐、亦名离、亦名舍、亦名不作。以不作之，名是无作。言非业者，不然。何以故？作故。若善不作不善，若不善不作善，亦名作。如舍觉支，不以名舍故舍修道，止余事故名为舍。彼亦如是。又复作因故、作果故，见因说果。如世尊说：形质故是色。无作亦非色，以作是色故，彼亦名色。彼亦如是。已说五业，如此业种种差别今当说。作当知三种，善不善无记，意业亦如是，余不说无记。
作当知三种善不善无记者，身作及口作三种：善、不善、无记。彼善者，净心身口动，如施戒等。不善者，不善心身口动，如杀生等。无记者，无记心身口动。意业亦如是者，意业亦三种：善心相应是善，不善心相应是不善，无记心相应是无记。余不说无记者，余二业，身无作及口无作，彼二种：善不善无无记。何以故？无记心羸劣故。强力心能起身口业，余心俱行相续生。如手执香华，虽复舍之，余气续生，非如执木石等。问：已知五业思非色性，大地中已说故。余业有何性？答：色性染不染，不染污五地，隐没系在色，不善在欲界。
色者一切身业口业是色性，因四大故。彼身作可见有对，口作不可见有对，无作俱不可见无对。问：身口业几种？答：染污、不染污。彼色二种，染污、不染污。染污者，烦恼所起，彼有二种：隐没无记及不善。隐没无记者，无报无惭无愧不相应一果烦恼等起。不善者，有报无惭无愧相应二果烦恼等起。不染污亦二种：善及不隐没无记。善者，得爱果。彼亦二种：有漏及无漏。此品后当广说。不隐没无记者，不隐没无记心等起，谓威仪、工巧，非报生。强力心能起身口业，报生心羸劣故不起，是故身口业非报性。若报生心能起身口业者，彼身口业亦应是报。但不尔，现在方便生故。若报生心，不应名威仪、工巧，是故身口业非报。问：几地所摄？答：不染污五地，欲界及四禅，此则总说。若善作，唯至初禅，非上地。问：何故善身口作至初禅非上地？答：粗心起身口作业，彼心细故。外向心起作业，彼心内向故。觉观起作业，彼地无故。善无作者五地，欲界及四禅，有无作禅律仪、无漏律仪。不隐没无记身作亦五地，如前说。差别者，欲界作威仪、工巧心等起；色界作威仪心等起，彼无工巧心。问：已说上地无起作心，云何有作？答：彼初禅力起，作心现在前故起。若说善亦应尔者，不然，以生上地，下地善心不现在前，以彼劣故。隐没系在色者，若隐没无记身口业在色界初禅非上地，无起作心故。非生上地下地染污心现在前，离欲故。亦不在欲界修道断烦恼等起身口业，而欲界修道断烦恼一向不善故。见道断心不起身口业，此品后当说。不善在欲界者，若染污中不善者，在欲界非色界。何以故？彼善心易得故、正受长养故、无无惭无愧故、无苦受故。不善者受苦受眷属报，色无色界无。无有色界业受欲界报，界异故、因果断界故。已说身口业自性种地，谓无作律仪差别今当说。若作无作戒，略说有三种，无漏及禅生，依别解脱戒。
若作无作戒略说有三种者，无作戒若律仪所摄，略说当知三种。问：何者是？答：无漏及禅生、依别解脱戒。彼无漏戒与道一果道俱行，谓学无学。禅生者，彼禅戒与禅一果禅俱行，正语、正业、正命。正命者，建立身业口业，无别体故。身业口业从无贪无恚无痴生，无恚无痴生者名正语、正业，无贪生者名正命。虽一心中有三善根，以增上故说如贪等行，如动风药、如字音。依别解脱戒者，谓受戒式叉尸罗随转，亦有断律仪，契经品当广说。问：是身业口业，何等不随心转？何等随心转？答：无作在欲界，作依于二有，当知非心俱，谓余心俱说。
欲界无作不随心转，谓受戒已，不善无记心亦随转，亦不与善不善无记心随转，异相故。又复覆恶戒故、由作故、不定故。作者欲色界，亦不随心转，由身故、非心一果故。谓余心俱说者，禅律仪、无漏律仪是余，彼随心转，心一果故、由心故。已说建立业，成就戒今当说。无漏戒律仪，得道则成就，禅生若得禅，持戒生欲界。
无漏戒律仪得道则成就者，得道谓一切圣道，从苦法忍乃至无生智，成就无漏律仪，此无漏律仪在六地：未来、中间、根本四禅。彼须陀洹、斯陀含向及果，成就一地无漏戒。阿那含向，或成就一地或六地。阿那含果，或三地乃至六地。阿罗汉六地。禅生若得禅者，若得禅成就禅律仪，谓得不失，此亦六地。持戒生欲界者，若受戒则成就别解脱律仪，此律仪谓欲界人非余，无受分故。已略说成就戒，世分别今当说。谓住别解脱，无作于转时，当知恒成就，尽不舍过去。
谓住别解脱无作于转时当知恒成就者，别解脱律仪现在无作戒常成就，念念得未曾得。尽不舍过去者，住别解脱律仪，无作若灭而不舍，则成就过去。舍事，此品后当说。若有作于作，即时立中世，已尽而不舍，当知成过去。
若有作于作即时立中世者，中世谓现在住身口求受戒，尔时成就现在身口作。已尽而不舍，当知成过去者，若作尽不舍，尔时成就过去作非现在，以作不念念相续生故。若得禅无作，成就灭未至，中若入正受，作亦如前说。
若得禅无作成就灭未至者，若得禅，彼则成就过去未来禅律仪。若初得禅，彼无始生死灭过去者，今悉得之。中若入正受者，如禅正受现在，彼无作亦尔，随心生故。作亦如前说者，如前别解脱作，求时成就现在。若灭已不舍，尔时成就过去非现在。住禅者作亦如是。问：若生色界，云何成就作？答：世尊到色界，色界诸天礼敬右绕，乃至未究竟，尔时成就过去作。悉成就当知，得道若未生，中间道在心，尽不舍前世。
悉成就当知得道若未生者，一切圣人一切时成就未来无漏律仪。中间道在心者，若道现在，尔时成就无漏无作律仪。尽不舍前世者，前世是过去，若彼无作灭已不舍，是成就过去。若作不善业，立戒成就二，至彼缠所缠，尽已尽当知。
若作不善业立戒成就二者，谓住别解脱、禅生无漏律仪，若以不善极恼缠，起加卷等不善作无作，此则成就作无作。此说未离欲行不善故。问：几时成就？答：至彼缠所缠，乃至缠未舍，住非律仪。尽已尽当知者，若彼缠尽，作无作亦尽。若住不律仪，无作成就中，能受不爱果，或复尽不舍。
若住不律仪无作成就中能受不爱果者，住不律仪，谓屠脍等，彼一切时现在成就不善无作，不善无作念念生故。或复尽不舍者，彼无作灭不舍，则成就过去。若刹那住作，即时说中世，已尽而不舍，善于上相违。
若刹那住作即时说中世者，彼住不律仪者，受不律仪时，成就现在作。已尽而不舍者，彼作灭而不失，则成就过去非现在，不相续故。善于上相违者，如住律仪说不善，住不律仪说善。若处中所作，是则立中世，若尽而不舍，或二亦复一。
若处中所作是则立中世者，处中谓非律仪非不律仪，若受善时心不淳净，成就现在善作；若住不善时不极恼缠，成就现在不善作。若尽而不舍者，灭已不舍，彼成就过去作非现在，不相续生故。或二者，若善淳净心，不善极恼缠受，彼现在成就作及无作。亦复一者，谓第二刹那起，唯无作现在。若过去现在分别，若善不善分别亦尔。隐没不隐没，二作俱非尽，及净不净等，一切无生说。
隐没不隐没二作俱非尽者，若隐没无记及不隐没无记，作不成就，过去羸劣心等起故、余势不强故。若现在受，作时则成就现在，刹那成就故。亦不说无作，以无记无俱故。及净不净等一切无生说者，若善不善隐没无记及不隐没无记作，悉不成就未来，以无住未来世受作故。问：何等为律仪、不律仪？答：流注相续成，善及不善戒，于一切众生，律仪不律仪。
彼别解脱律仪者，谓受戒，于一切众生一切时戒不断，或十二种或二十一种随转。不律仪者，谓住不律仪，于一切众生一切时恶戒不断。问：何等住不律仪？答：十二种住不律仪，所谓屠羊、养鸡、养猪、捕鸟、捕鱼、猎师、作贼、魁脍、守狱、咒龙、屠犬、司猎。屠羊者，谓杀羊，以杀心，若养若卖若杀，悉名屠羊。养鸡、养猪亦如是。捕鸟者，杀鸟自活。捕鱼、猎师亦如是。作贼者，常行劫害。魁脍者，主杀人自活。守狱者，以守狱自活。咒龙者，习咒龙蛇戏乐自活。屠犬者，旃陀罗。司猎者，王家猎主。若屠羊者，虽不杀余众生，而于一切众生所得不律仪。何以故？若一切众生为羊像在前者，于彼一切悉起害心，一切众生有作羊理故。若复无作羊理者，于彼亦有害心，故得不律仪。如住慈心仁想普周，当知住余不律仪亦如是。若王、若典刑、若听讼官有害心者，悉堕不律仪义。问：得律仪斋何时？答：谓受律仪戒，尽寿或日夜，不律仪尽寿，二俱无增受。
谓受律仪戒尽寿或日夜者，受别解脱律仪有二种，或尽寿者，谓七众。七众者，比丘、比丘尼、式叉摩尼、沙弥、沙弥尼、优婆塞、优婆夷。日夜者，谓受斋，有二种时分斋，日夜及尽寿。问：不律仪复云何？答：不律仪尽寿，谓不律仪尽形寿，非日夜。问：以何等故律仪得日夜，非不律仪？答：彼无受性故。无有言我日夜受不律仪者，以可羞厌故。善律仪有受性，可欣庆故。二俱无增受者，律仪不律仪俱无增受。半月一月六月，善恶希望不究竟舍，日夜戒亦如是。过者不然，无分斋性故。二种分斋前已说。彼因缘故，不律仪无日夜受，是因缘前已说。问：别解脱律仪云何得？答：受别解脱戒，当知从他教，随心下中上，得三品律仪。
受别解脱戒当知从他教者，别解脱律仪从他教得，若众、若人、若法。众者，谓白四羯磨受具足。人者，谓善来。法者，谓佛及五比丘等。又问乐谓须陀耶律，毗婆沙说十种受具足，所谓自起，谓佛超升离生，谓五比丘善来，谓耶舍等师受，谓摩诃迦叶问乐者，谓须陀耶受重法，谓摩诃波阇波提遣使，谓法与律师第五人，谓边地十众，谓中国三归三说。问何等种得律仪？答：随心下中上得三品律仪。若下心受别解脱戒，彼得下戒，下心果故。若极方便行善，乃至离色无色界欲，种三乘种子，众生种类相续，彼犹下品随转。若中心受戒，得中律仪，若极方便行善，若不舍戒作诸恶行，彼犹中品随转。若增上心受戒，得上律仪，乃至种类相续，犹增上随转。或有年少比丘得增上律仪，虽复阿罗汉犹成就下戒。有别解脱戒从下中从中上，谓先以下心受优婆塞律仪，次以中心受沙弥律仪，后以上心受比丘律仪。从中下上从上下中，谓住律仪。有于一切众生起非一切支非一切因，有于一切众生起一切支非一切因，有于一切众生起一切支一切因；有于一切众生起一切因非一切支者，无也。彼众生者，谓蠕动类。枝者，不杀生乃至不绮语。因者，下中上心。又说：无贪无恚无痴，有于一切众生起非一切支非一切因者，谓下心受优婆塞戒，下心受沙弥戒。有于一切众生起一切支非一切因者，谓下心受三种戒，或中或上或二。有于一切众生起一切支一切因者，谓三种心受三种戒。是故于一切众生起一切因非一切支者，无有也。若以初下心受日夜戒，次中心受优婆塞戒，后上心受沙弥戒，谓言应说于一切众生起一切因非一切支者。此义不然，彼为尽寿故说。问：住何等心得别解脱律仪？答：于一切众生起慈心。若言我于此受不于彼受，不得律仪，恶心随故。如言我受不猎兽，以少分故是善业，不得律仪。以别解脱戒普于一切能不能所，得律仪故。若异此者，律仪应有增减，以能者生不能处、不能者生能处故。如是有何过？谓非舍时应舍，别解脱律仪应顿得，别舍应不受而得别解脱律仪。于现在阴界入得众生，处所得故。非过去未来，堕法数故。以是故应作四句。有阴界入得别解脱律仪非禅无漏律仪者，谓于现在起前后眷属及制罪。有阴界入得禅无漏律仪非别解脱律仪者，谓于过去未来起根本业道。有阴界入得别解脱律仪亦禅无漏律仪者，谓于现在起根本业道。有阴界入不得别解脱律仪及禅无漏律仪者，谓于过去未来起前后眷属。于生草等得于时舍者，不然，生草处起故。谓能不能如是说者，不然，众生前后同性，生草等后非性。于此论阿罗汉般涅槃同此说，后非性故，此义择品当广说。问：已说别解脱律仪，禅律仪云何得？答：得色界善心，得禅律仪戒，是舍彼亦舍，无漏有六心。
得色界善心得禅律仪戒者，若有得色界善心，彼得禅律仪，以色界善心戒常随故。除六心：初禅三识身心、闻慧心、起作业心、命终心，以不定故，定心戒常随转。以三识身心外向起故，起作业心亦如是，闻慧心名处起故，死时心羸劣故。第二禅第三禅第四禅有二不定心，谓闻慧心、命终心。问：无色界何故无戒耶？答：彼无色性故。戒者是色，彼中无色，无四大性故。若彼有四大者应有戒，无色界无四大故。戒者，恶戒对治。非无色界恶戒对治，恶戒者在欲界，无色界四远远故，所谓依远、行远、缘远、对治远。根本禅一切比智品，虽非断对治，然有持对治及远分对治。若苦法智、集法智有坏对治，根本禅摄故。未来禅有断对治。若灭道法智根本禅摄者，非坏对治，无漏缘故。问：云何舍？答：是舍彼亦舍。若失色界心，彼律仪亦失，由心故。问：无漏律仪云何得？答：无漏有六心。无漏律仪六地心共得，禅、未来乃至第四禅。以六地有见道非上地，上地不广境界故。若依未来超升离生修一地，见道无间等边修二地等智，谓禅未来所摄，及欲界乃至依第四禅超升离生修六地，见道无间等边修七地等智。问：何故无色界无见道耶？答：无忍及法智性故、无拘舍罗善根故、无戒故、不缘欲界故。问：禅律仪、无漏律仪有何差别？答：禅律仪有垢，无漏律仪离垢。又说，禅律仪是根本禅戒，无漏律仪一切无漏戒。此应作四句。或禅律仪非无漏者，谓根本禅世俗戒。无漏律仪非禅者，谓未来中间无漏戒。亦禅无漏律仪者，谓根本禅无漏戒。非禅无漏律仪者，谓未来中间世俗戒。得四句亦如是。问：不律仪云何得？答：若作及受事，而得不律仪，随心下中上，三品恶戒生。
若作及受事而得不律仪者，有二因缘得不律仪，谓作及受事。作者，谓不律仪家生，乃至未杀生未得不律仪，若杀生彼得不律仪。受事者，若生余家，作是言：我当作此业以自活。彼即得不律仪。问：以何名住不律仪？为具耶、不具耶？答：有说，不具亦名住不律仪，谓不律仪家生，彼性不能语而杀生，得身业性非口业。毗婆沙者说，如律仪不具足，不名住律仪，不律仪亦如是。但以恶希望具，故生不律仪家，虽性不能语，而以身表语义故，从彼得不律仪。问：若住不律仪而受日夜律仪法，尔时得律仪舍不律仪，至明相出，彼复舍律仪还得不律仪耶？答：有说，得。舍不律仪得律仪，舍律仪得不律仪。有说，不得。若一身种类不杀生，乃至身种类尽不得不律仪，无作无受故。舍不律仪得律仪，舍律仪得不律仪，亦非不律仪。问：云何得不律仪？答：随心下中上三品恶戒生。若初以下心杀众生若受事，彼得下杀生无作及下不律仪，谓于余一切众生得不律仪所摄。彼后若以中上心杀生，彼得中上杀生无作不律仪，先已得从中上起亦如是。有住不律仪，于一切众生起非一切支非一切因，有于一切众生起一切支非一切因，有于一切众生起一切因非一切支，有于一切众生起一切因一切支。有于一切众生起非一切支非一切因者，谓以下缠杀众生，若中若上而不作余业道。有于一切众生起一切支非一切因者，谓以下缠杀众生，乃至绮语非中上。有于一切众生起一切因非一切支者，谓以下中上缠杀众生，非余业道。有于一切众生起一切因一切支者，谓以下中上缠杀众生，乃至绮语。彼说不具足不律仪不名住不律仪者，彼说于一切众生起及一切支而因不定。问：诸律仪几时舍？答：别解脱调伏，是舍于四时，若舍及命终，断善二根生。
别解脱调伏是舍于四时者，别解脱调伏当知四时舍。问：何时？答：若舍及命终断善二根生，谓舍戒、身种类灭、善根断、二形生。持律者云，法没尽时，彼说戒结界羯磨一切息。阿毗昙者说，法没尽时，先所受律仪相续生不舍，未曾得律仪不得，是故说一切息。有说，犯初众罪名舍律仪。此则不然。若舍律仪者犯根本罪已还俗，应得更出家，以舍律仪故。佛言非比丘者，以非第一义比丘故，此说无过也。犯初众罪于别解脱律仪是比丘，于无漏律仪非比丘。尽寿律仪有四时舍：斋律仪至明相起时舍。谓住律仪而犯律仪者，是犯戒非舍戒，当知彼人住持戒犯戒也。彼若悔者，即舍犯戒住持戒也。如富人负债，名富者亦名负债者，若还债已唯名富者。彼亦如是。谓禅生律仪，当知二时舍，若起烦恼退，生上及下地。
禅律仪二时舍。问：何时？答：若起烦恼退生上及下地，谓禅退时舍彼律仪，由禅故，及生上生下时。无漏戒律仪，是说三时舍，退及得圣果，增益根当知。
无漏律仪三时舍。问：何时？答：退及得圣果、增益根当知。退者，失胜功德。得果者，谓得须陀洹果乃至阿罗汉果。增益根者，谓信解脱得见到、时解脱得不动。问：不律仪云何舍？答：不律仪四时，受戒及命终，逮得诸禅定，二根生亦然。
不律仪四时舍：受戒时、舍身种类时、得禅律仪时、二根生时。问：住不律仪，若舍杀具，名舍不律仪不？答：名为止业。若不受律仪不名舍，不律仪非对治故。如不服药而舍，病因病则随生。问：已知律仪不律仪舍时，彼俱离者作善戒恶戒。舍时云何？答：谓彼限势过，及与希望止，亦舍于方便，是说善恶舍。
彼俱离者，若善戒恶戒三时舍，谓限势过、希望止、舍方便。限势过者，若欲作善戒恶戒事时先作齐限，限过则止。如陶家轮，势极则住。希望止者，彼发心念言，后更不作。舍方便者，息身口行。彼俱离者作善行恶行，尽身种类无作随生。谓作是誓言：不供养佛终不先食。若以香华赞叹敬礼，及余种种日日供养，尽身种类无作随生。有作是誓言：不施他乃至一揣终不先食。彼亦尽身种类无作随生。若作定期施，若日若月若岁，作是誓言：我尽寿作。即出少物以供彼用。彼尽身种类无作随生。若起塔、若四方僧舍、若僧舍、若别房、若园观浴池、若桥船，如是等有三因缘，无作不断：若希望、若身、若事。恶戒者彼亦作是誓言：我当日日于彼怨家常作不饶益事，若一打若一恶言。彼尽寿不善无作随生。已说舍色业，无色今当说。善无色舍时，断退生诸地，秽污唯离欲，当知是意业。
善无色舍时断退生诸地者，若善有漏无色法三时舍，谓断善根时、退时、生诸地时。秽污唯离欲者，秽污无色法离欲时舍，若此品对治生，即舍此品。已说诸业自性及成就，如此业世尊种种分别，今当说。若业与苦果，当知是恶行，复有意恶行，贪瞋恚邪见。
若业与苦果当知是恶行者，若身口业及思，不爱报果生故，当知是恶行。问：唯此恶行耶？答：复有意恶行，谓贪、瞋、恚、邪见。不善思是意恶行，如前说。复有贪，恚，邪见。是相违妙行，最胜之所说，若于中增上，说名十业道。
是相违妙行最胜之所说者，恶行相违，悉是妙行。若身善业，悉是身妙行。若口善业，悉是口妙行。若意善业及无贪、无恚、正见，悉是意妙行。隐没不隐没无记业，无报故非恶行非妙行。若彼不隐没无记巧便者，如行行，如说说。与此相违不隐没无记及隐没，名不巧便。问：一切善行恶行皆业道所摄耶？答：若于中增上，说名十业道。此诸善行恶行中，增上业胜者是业道，彼妙行增者说善业道，恶行增者说不善业道。若言不定者，不然，以根本业道多增上极逼迫故、极恐怖故、事究竟故，是故说增上者是根本业道。问：何等为业道？答：杀生乃至邪见。彼杀生今当说。有欲杀生心，众生想杀生，是名为杀生，盗淫亦如是。
有欲杀生心众生想杀生者，谓欲杀他众生，定不定众生起众生想，杀彼众生，名作无作，或复一向名无作。是身业杀生非余，不具自在者，口语及仙人意所嫌而杀，谓是口意业。自性者不然，业自性异故、事不究竟故。若谓有心无心杀彼众生，俱应得杀罪，如触火、食毒者，不然，非譬故。若手执刀、若手掷刀，若有心、若无心，触火不烧。若咒毒、若药杂毒服者，若有心、若无心不死。杀生不如是，是故非譬。若复谓于火毒得不烧不死因缘，而杀生不得不杀因缘者，不然，得不恶心故。如彼刀咒众药等，是不烧不死因缘。不恶心是不杀因缘亦如是，以不恶心杀生则非杀生，如执刀触火不烧。问：无心害众生不死耶？答：死。虽杀生不得杀罪，无恶心故。虽逼迫他不得杀罪。谓此非说者，不然，如不逼迫不摄他，而罪福长养故。谓断善根得慈心，是故不非说。盗者，物他所有、他物想、知不与欲取。取作己有想，名作无作，或一向名无作，是身业盗。邪淫者，父母等护、起护想、道非道行；无护者，非处非时。是不应行而行，名作无作，是身业邪淫。谓彼异想说，别离不软语，无义不诚说，是则口业道。
见闻等事颠倒不颠倒，覆藏想起，名作无作，或一向名无作，是口业妄语。或身动或默然，谓布萨事，是亦名妄语。若言身意业性者，不然，业性异故、着身口业故。譬如着身，若身放作者是身业。譬如曾眼更，后身触得长等。譬如受戒时，口作得身业。譬如受具足时，若默然若无心得身业。别离者，若坏若不坏欲坏想、若已坏不令和合，名作无作，或一向名无作，是口业两舌。不软语者，恼乱心，若恼不恼，名作无作，或一向名无作，是口业恶口。无义不诚语者，不善心，非义非时不应法言，随入一切口恶行。如无明随烦恼，如音声随字。众生相违害，是名为瞋恚，他物己想贪，邪见谓何见？
众生相违害是名为瞋恚者，于他众生恶心欲杀欲打，与慈悲相违，是名瞋恚。他物己想贪者，爱他物，欲为己有想，名为贪。是一切欲界贪。邪见谓何见者，于施等作无见，名为邪见。问：何业道谁究竟？答：杀生与恶口，及瞋恚业道，皆由瞋恚成，众生处所起。
杀生与恶口及瞋恚业道皆由瞋恚成者，杀生、恶口、瞋恚，当知从瞋恚成，究竟时要与瞋恚俱。问：从何处生？答：众生处所起。此三业道，当知从众生处所起。身二业及贪，贪欲所究竟，皆由贪欲成，众具处所起。
身二业及贪贪欲所究竟皆由贪欲成者，偷盗、邪淫及贪，是三业道，当知贪究竟。问：此复何处起？答：众具处所起。此三业道，当知从众具处所起。谓有余口业，是皆三所成，从名处所起，明智之所说。
谓有余口业是皆三所成者，妄语、两舌、绮语，当知从贪欲、瞋恚、愚痴究竟。问：彼复从何处起？答：从名处所起，明智之所说。此三口业道，当知从名起。邪见名色起，亦从愚痴成，一切诸业道，三种为方便。
邪见名色起亦从愚痴成者，谓邪见从名色处所起。问：此谁究竟？答：亦从愚痴成。此邪见当知从愚痴究竟。问：一切业道方便，如根本究竟，为有异耶？答：一切诸业道，三种为方便。一切十不善业道，贪欲、瞋恚、愚痴悉为作方便。贪杀者，为皮肉筋骨等故杀，为己故或为亲友故。瞋恚杀者，杀怨家及怨亲友，令其忧恼。愚痴杀者，言杀诸毒虫等因缘无罪，以害人故。杀诸禽兽等因缘无罪，为人食故。波私国说，如父母老、若恶病应杀，因缘无罪。贪盗者，盗所须物为己他故。瞋盗者，若盗怨若怨亲物令其忧恼。痴盗者，如婆罗门说一切地所生物悉施婆罗门。婆罗门弱劣故，刹利等受用，是故婆罗门言自取己物无罪。而彼取时作他物想，故名盗。贪邪淫者，于众生所贪心方便，若他所受及自所受，若为财利非贪方便则瞋恚起，谓于怨家及怨亲所受。痴邪淫者，如说桥船野田华果道路女人，一切众生悉共受用。如婆罗门说：婆罗门应有四妇，刹利应三，鞞舍应二，首陀罗唯一。口业若贪起当知从贪生，若恚起当知从恚生，若痴起当知从痴生。贪者若贪次第起是即从贪生，若瞋所起是从瞋恚生，愚痴所起是从愚痴生。瞋恚、邪见亦如是。问：云何业道定是作，无作非耶？答：根本业无作，或复说有作，方便终则异，贪不贪等起。
根本业无作或复说有作者，色自性七业道定无作。或复作邪淫定有作，以自究竟故非他，余业道不定。若自作则有作，若使他作者一向无作。问：颇非身作而得杀生耶？答：有，谓口作。颇非口作而得妄语耶？答：有，谓身作。颇非身口作而得二罪耶？答：有，谓仙人起恶心，谓布萨事。若欲界色性善业道，定有作及无作。禅无漏律仪，唯无作非作，由心故。方便者有作，若淳净心及极利缠作，有无作。若不淳净心及不极利缠作者，唯有作，无无作。终则异者，业道终唯无作，作业已息故。问：何等为业道方便？何等为终？答：杀方便，谓屠羊者，若捉若买若牵来，一打三打，乃至命未尽，悉名方便。当断命时，刹那顷作及无作，是根本业道。后乃至于是处不善身所作及无作，是杀生终。乃至绮语亦如是。是名为终。贪、恚、邪见无方便现在前，则是根本起。有说：身口业道，一切十业为方便及终。此云何？如欲杀彼众生，杀此众生为因，然后杀彼。谓杀生祈请助力杀彼，或劫他财以资杀事，或淫彼所受令杀其主，或于彼知友妄语恶口两舌绮语以离其亲，或贪彼财，或复瞋彼，或起邪见长养杀法后杀彼子、复淫彼妇，次第乃至十不善业道。当知是终。如是一切尽当知。贪不贪等起者，不善业道贪恚痴为方便亦为终，善业道以不贪不恚不痴起。舍不善业道方便即是善业道方便。舍根本即是根本，舍终即是终。问：此云何？答：如沙弥受具足入戒场，周匝礼僧，求和上，受衣钵，白一羯磨乃至二羯磨，皆是方便。第三羯磨，彼刹那顷作及无作，是根本业道，次说四依。如是乃至于是处，身口所作及无作，是名为终。问：何处有几业道？答：地狱五业道，郁单曰后四，余方具有十，及余恶趣天。
地狱五业道者，地狱众生有五不善业道：恶口、绮语、贪、恚、邪见。无相杀故无杀业道，无受财故无盗，无执受女人故无邪淫。异想说故名妄语，彼无异想故无妄语。常离故无两舌。为苦所逼故有恶口。不时说故有绮语。贪及邪见成就而不行，瞋恚者俱有。郁单曰后四者，有后四不善业道。寿分定故无杀生，无受财故无盗，无执受女人故无邪淫。欲行欲时将彼女人往诣树下，树自曲枝而覆其上，然后行欲，去已还复。若树不覆，并愧而离。无欺他故无妄语。常和故无两舌。柔软故无粗言。有歌叹故有绮语。意业道虽成就而不行。余方具有十者，除郁单曰，余三方有十业道，或不律仪所摄，或离不律仪所摄。及余恶趣天者，畜生、饿鬼及欲界天有十业道。离不律仪，虽天不害天而害余趣。又说，天亦有截手足，断而还生。若斩首，若中截则死。展转相夺等，乃至十业道一切悉有。色无色天无有不善业道。问：何处有几善业道？答：地狱郁单曰，有三善业道，等现于无色，彼圣成就十。
地狱郁单曰有三善业道者，地狱有无贪无恚正见，郁单曰亦尔。等现于无色者，无色界即此三现在前行。彼圣成就十者，无色界圣人成就无漏十善业道。如此亦复异，谓色界律仪，畜生饿鬼异，余如是亦异。
如此亦复异谓色界律仪者，色界禅律仪所摄具十善业道，亦成就亦现在前，圣人生彼则有无漏业道。畜生饿鬼异者，畜生饿鬼亦有十善业道，离律仪亦离不律仪。余如是亦异者，阎浮提、弗婆提、瞿陀尼及欲界天说余，彼有十善业道，是律仪所摄或离律仪，谓欲界天唯有禅无漏律仪。问：几不善业道一时与思俱转？答：不善业道起，一与思俱转，二三乃至八，当知次第增。
此身自性三不善业道，彼一一与思俱转，谓杀生、偷盗、邪淫。二俱转者，杀他众生而盗取。三俱转者，遣二使已自行邪淫，以此行自究竟非他故。若彼种类和合者，则一切俱究竟。口业道一俱转者，谓绮语。二俱转者，摄妄语非时说绮语、摄欲别离说非时说绮语、摄恶口说非时说绮语。三俱转者，摄欲别离说妄语非时说绮语、摄恶口妄语非时说绮语、摄恶口欲别离说非时说绮语。四俱转者，摄欲别离妄语恶口非时说绮语。意业道者，一一俱转，行别故不二。如是五六七八俱转，遣六使自行邪淫，不由他故。若彼种类和合者，则一时俱究竟及贪现在前。如是八不善业道与思俱转。问：几善业道一时与思俱转？答：所谓善业道，二三及与四，六七九与十，一时思俱转。
欲界善五识身现在前，初禅地三识及依无色尽智、无生智，此二善业道与思俱转，谓无贪、无恚。欲界善意识现在前，色界不定心及无色界，又依无色无漏正见三事与思俱转，优婆塞及沙弥染污及无记心受律仪。四即此善五识住。六即此善意识住及比丘染污无记心非心。七比丘善五识住，若依禅尽智、无生智俱心。九即此比丘善意识住及色界定心依禅无漏正见现在前。十善业道与思俱转。问：何业道有几果？答：一一果有三，所谓为报果，依果及增上，是名业道果。
一一业道皆有三果，谓报果、依果、增上果。彼业道修习多修习，生地狱中是报果。从地狱出来生人中受相似果，谓杀生者短寿，盗者失财，邪淫者妻不贞良，妄语者恶名讥论，两舌者亲友乖离，恶口者常闻恶声，绮语者言语不正，贪者增贪，瞋者增瞋，邪见者增痴，是为依果。此诸业道增上果者，谓众具粗悴无有光泽，多遭霜雹尘垢污浊臭秽不净，居处险曲茨棘恶刺果实零落鲜少微细，极大苦恼无有华果。问：云何果相似？答：苦他恶道苦，伤寿则短寿，外具不光泽，坏彼光泽故。
苦他恶道苦者，谓杀生令彼受苦，得恶道苦，此是相似。问：杀何等阴？为色阴耶？为五阴耶？答：有说色阴，以色可断坏故，四阴非触。有说五阴，四阴虽非触，彼依色阴转，杀色阴亦杀彼，如瓶破则失乳。问：为杀无记、为三种耶？答：有说无记，以无记受刀杖故，余二非触。又说一切三种，如前说。问：杀何阴？过去耶未来现在耶？若过去者彼已灭，若未来者不可得，若现在者彼刹那顷不住。答：有说未来，现在世住，坏未来和合。又说未来现在，以现在受刀杖，不相续阴灭。伤寿则短命者，谓彼杀者断彼命故而得短寿。外具不光泽坏彼光泽故者，谓彼杀者坏彼光泽故，所得众具悉不光泽。一切业道随其所应当知。盗及邪淫虽不令彼苦，以坏希望故。如不别离亦名两舌，彼虽不恼亦名恶口。已说业道分，差别今当说。谓现法果业，次受于生果，后果亦复然，当知分各定。
三业现受、生受、后受。现法受业者，若业此生作即此生熟，名为现受。若第二生熟者，名为生受。第二生后熟者，名为后受。或有欲令四业前三及不定受，前三者不转，不定者转。转者，谓持戒等护故。譬喻者说，一切业转乃至无间。彼说若无间不转者，亦无有越第一有。若越第一有者，故知无间业亦转。彼有说现法业不必现报熟，若熟者现法受非余。如是说者，说八业现法报，或定不定乃至不定受业亦如是。是故彼说分定熟不定，应作四句：或分定熟不定、或熟定分不定、或分定熟亦定、或非分定亦非熟定。问：此四业几一身种类种？答：三，除现法受。欲界四种业种，色无色界亦如是。地狱趣四种不善业种，善者三种，除现受业。余趣俱四种。生欲界凡夫欲爱未尽，欲界四种。若欲爱尽梵天爱未尽，若不退种性法者，欲界三种，除生受。梵天亦三种，除现受。若退种性法者，梵天如前说，欲界四种善业种。如是随其义，一切地生凡夫圣人亦如是说。已说现受等，乐受今当说。欲界中善业，及色界三地，说名为乐受，此亦定不定。
欲界中善业及色界三地说名为乐受者，欲界善业得乐受及众具报，色界乃至第三禅业皆得乐报。问：禅中间业得何等报？答：有说初禅乐报。此非说，以阿毗昙说，或业得心受非身耶？答：有，善无觉业。又说禅中间业不得受报，唯有色心不相应行。问：此分亦定耶？答：此亦定不定。若定若不定，此四地中善皆有乐报。得不苦不乐，是说为上善，若受于苦报，是说不善业。
得不苦不乐是说为上善者，第四禅地善业及无色地善业说不苦不乐报，以彼得不苦不乐受及众具故。问：下地何故无不苦不乐报耶？答：有说下地粗而彼受细故，下地不寂静而彼受寂静故。若下地作善业皆为乐受故，无有求不苦不乐受者。虽不求苦报，以求乐故作恶行，是故虽不求而受苦报。若受于苦报是说不善业者，不善业说苦报，苦受果故。非独业受报，四阴五阴亦受报，但业胜故说业受报。当知此亦定不定。问：几种受？答：所谓自性受，相应与报受，现前及境界，是说五种受。
五种受，谓自性受、相应受、报受、现前受、境界受。自性受者，受也。相应受者，受相应法。报受者，乐受等业。现前受者，现在受。如大因经说：若乐受现在前时，二受则灭。境界受者，眼触生觉受色是攀缘义。此五种受中，当知说报受非余。问：世尊说黑报等四业，云何建立？答：色有中善业，是白有白报，黑白在欲中，俱黑说不净。
色有中善业是白有白报者，色界善业一向无瞋恚离黑。问：无色界业胜非色界，何故不说？答：二报故。色界受中阴及生阴，无色界唯有生阴。如是色无色可见不可见有对无对受报。又彼有三业五阴，十善业道受报故说。黑白在欲中者，欲界善业杂不善业故，是故说黑白。又一身中二种业可得，亦二种报，是故如是说。非黑即是白，黑异相故。俱黑说不净者，不善业说黑。彼有黑报，彼因秽污，秽污故说黑。及鄙贱可恶，故说黑报。唯鄙贱黑非秽污黑，不染污故。若有思能坏，彼诸业无余，此说无阂道，谓是第四业。
若道能灭彼三业，彼道相应思是第四业。此业不染污故不黑，不可乐故不白，不堕界故无报。问：何业几思断？答：说有十二思，断于黑报业，四思能断白，一思二俱离。
说有十二思断于黑报业者，黑业十二思断，见道四法忍相应思，及离欲界欲八无阂道相应思。四思能断白者，四思断白业，初禅离欲第九无阂道相应思，乃至第四禅离欲亦尔，以善有漏法最后无阂道断故。一思二俱离者，欲界离欲第九无阂道相应思，灭黑业及黑白业。问：世尊说曲秽浊，此云何？答：曲者从谄起，秽从瞋恚生，欲生谓为浊，世尊之所说。
曲者从谄起者，谄者说曲，于曲相法所起业名为曲，彼曲果故。谄者以不直故名为曲，以谄所阂，难出生死、难入涅槃，譬如曲木。秽从瞋恚生者，二种秽：秽自身及他身故。瞋恚者名为秽，于秽相法所起业名为秽，彼果故。欲生谓为浊世尊之所说者，欲者染性故名为浊。若业欲所起名为浊，彼果故，果似因说。问：几种等起？答：等起有二种，因及彼刹那，如前所回转，此亦随回转。
等起有二种因及彼刹那者，有二种等起：因等起者，我当作所作；彼刹那等起者，若心住作彼业。问：此二等起，何等为转，何等为随转？答：转者谓彼前，若彼因等起者名转。后者说随转，彼刹那等起说随转。问：六识身何等为转？何等为随转？答：若识修道断，在意有二种，五种心说一，余则说有漏。
若识修道断在意有二种者，修道所断意识亦转亦随转，以彼俱能起业故。彼亦善不善无记，彼善转即善随转、不善、无记亦如是。无记者威仪、工巧，彼威仪心转即彼随转。善秽污心现在前去者，不然，以速起故，如旋火轮。工巧心亦如是。前已说报生心不起身口业。五种心说一者，五识身说随转，受自作故；非转，无思惟故。余则说有漏者，见道断心说余，彼是转，能为因等起，故非随转。不以见道断心等起身口业，以微细故、内向故。若复见道断心等起身口业者，彼业为见道断、为修道断、为俱道断？若言见道断者，无有色见道断，明无明相违故。若言修道断者，修道断法而见道断心等起者，此则不应。若言俱断者，则有可分，此亦不然。如契经说：邪见人身口业说是见。彼亦说因等起。问：何等为净？答：一切妙行净，无学身口满，所谓意满者，即是无学心。
一切妙行净者，若所有妙行一切说净，若身妙行是说身净，如是比。问：有漏法有垢，云何说净？答：烦恼相违故、引导第一义净故。问：云何满？答：无学身口满。无学身口妙行说满。所谓意满者即是无学心，无学心说意满，牟尼相故。问：以何等故色阴识阴说满非余？答粗细故。心者第一义满，以身口业比知止息增广故、烦恼热不损故、意语不坏故，是故说阿罗汉满非余。问：妙行、净满何差别？答：所作善故说妙行，清净故说净，牟尼故说满。复次爱果故说妙行，离烦恼故说净，离痴故说满。已说业，业果今当说。相似说依果，报则不相似，净及不净果，是则说为报。
依果者，谓善生善，如是比，当知说自分因。报果者，谓净不净果，如前说。报因与果相似者，谓依果。不相似者，善不善因无记果。所谓解脱果，离欲见真说，以功力所得，是说功用果。
所谓解脱果离欲见真说者，解脱果，谓断也。以功力所得是说功用果者，若果以功力所招及断，是说功用果。种种相诸法，其果唯一相，是说增上果，除前所起法。
若多相诸法，相似不相似唯一果，谓增上果，谓所作因。除前所起法者，除前生，于后生非果。问：增上果、功用果何差别？答：所作事成为功用果，受用为增上果。谓种殖者有二果，受用者有增上果。已总说果，若彼果是业有，今当说。有漏断结业，五果是有果，无漏断结道，彼则有四果。
有漏断结业五果是有果者，世俗断结道，彼业有五果：彼后相似及增上是依果，彼业报是报果，彼结断是解脱果，彼所招及断是功用果，除自己余一切法是增上果。无漏断结道彼则有四果者，无漏断结道，彼业有四果，除报果，余果如前说。不善业四果，亦余善有漏，余无漏有三，无记业亦然。
不善业四果亦余善有漏者，不善业四果，除断结道。诸余善有漏业，谓方便道、解脱道、胜进道及闻等慧。此诸业亦有四果，除解脱果。余无漏有三无记业亦然者，除断结无漏，诸余无漏业及无记业有三果，除报果及解脱果。四二及三果，三四亦复二，三二三净等，是说为业果。
善业者，以善法为四果，除报果。以不善为二果，功用及增上果。以无记为三果，除依果及解脱果。不善业者，以不善法为三果，除报果解脱果。以无记法为四果，除解脱果。自分因、遍因以欲界身见边见无记法为依果。以善为二果，功用及增上果。无记业者，以无记法为三果，依果、功用果、增上果。以善为二果，功用果及增上果。以不善为三果，除报果、解脱果。过去一切四，中未来亦然，中于中说二，未生未生三。
过去一切四者，过去业以一切三世法为四果，除解脱果，不堕世故。中未来亦然者，现在业以未来法为四果，如前说。中于中说二者，现在业以现在法为二果，功用果及增上果。未生未生三者，未来业以未来法为三果，报果、功用果、增上果。自地自地四，或以他地二，若正思惟地，亦有解脱果。
自地自地四者，自地业以自地法为四果，除解脱果。如欲界系以欲界系，乃至非想非非想亦如是。或以他地二者，他地业以他地法为二果，功用果、增上果。若无漏业以他地无漏为依果。若正思惟地亦有解脱果者，定地或有解脱果，谓无阂道所摄。皆以一切三，三二一复五，二二次第说，谓是学等业。
学业以学为三果，依果、功用果、增上果。以无学为三果，亦如是。以非学非无学为三果，解脱果、功用果、增上果。无学业以无学为三果，依果、功用果、增上果。以非学非无学为二果，功用果、增上果。以学为一果，增上果。非学非无学业以非学非无学为五果。以学为二果，功用果、增上果。以无学为二果，亦如是。谓说三四一，四三及与二，四复一亦二，是说见等业。
见道断业以见道断法为三果，依果、功用果、增上果。以修道断法为四果，除解脱果。以无断法为一果，增上果。修道断业以修道断法为四果，除解脱果。以无断法为三果，解脱果、功用果、增上果。以见断法为二果，功用果、增上果。无断业以无断法为四果，除报果。以见断法为一果，增上果。以修道断法为二果，功用果、增上果。已说业有果，身业口业四大造，今当说。自地若有大，身口业所依，无漏随力得，此即是彼果。
自地若有大身口业所依者，若欲界身口业，即欲界四大造。色界初禅地身口业，即初禅四大造，乃至第四禅亦如是，以堕界故、烦恼合故。无漏随力得此即是彼果者，无漏身口业随所依力得，即彼地四大造。若生欲界无漏初禅正受，乃至第四禅彼身口业，即欲界四大造。一切地生亦如是，不堕界故、非烦恼合故。若须陀洹、斯陀含、阿那含果及向，佛、辟支佛、声闻波罗蜜道法智比智品，依欲界身现在前，彼一切业欲界四大造。若依色界身现在前，彼一切业色界四大造。学生无色界，依五地未来戒成就。若先彼地起无漏道，即依彼地过去。若彼得阿罗汉果，彼舍学戒得无学未来依五地戒。问：世尊说三障，此云何？答：无间无救业，广生诸烦恼，恶道受恶报，障阂应当知。
三障：业障、烦恼障、报障，谓障阂圣道及圣道方便，故说障。除此三障，余法虽为障，然此三障五因缘易见易知，所谓处、趣、生、果、人。彼业障者，五无间业，所谓害父、害母、害阿罗汉、坏僧、出佛身血。此业报无间必生地狱中，是故说无间。有二因缘故得无间：背恩义及坏福田。彼害父母是背恩无间，余者坏福田无间。罪最大者所谓坏僧，次出佛身血，次害阿罗汉，次害母，次害父。此义杂品当广说。烦恼障者，谓勤及利烦恼。有众生烦恼勤而不利，应作四句。勤而不利者，数行软烦恼。利而不勤者，增上烦恼不数行。亦勤亦利者，数行增上烦恼。不勤不利者，不数行软烦恼。彼软烦恼不利者，此说烦恼障，以依软结便有中，依中便增故。若利烦恼不勤者非障，以不数行故。若俱者，一切恶。不俱者，一切胜。当知善根亦如是。以行烦恼故建立障非成就者，以一切众生等成就烦恼故，随其所应。彼烦恼障者，当知黄门、气嘘富兰那等。又复说难陀、央掘魔郁、鞞罗迦叶。如是比。以说力故，彼得见谛，舍利弗等非其境界。报障者，恶道处、郁单曰、无想天处。问：此障，何者最大恶？答：所谓烦恼障，是说最大恶，无间业为中，报障则为软。
三障中烦恼障最大恶，次业障，次报障，以烦恼障能转业障，业障转报障故。又说报障最大恶，以一切因时可转，果时不可转故。此则不然。彼或有烦恼障成就，或业障、或报障、或烦恼业障。或烦恼障、报障无，业障、报障俱成就，以因果不俱故。彼业障者三方，烦恼障、报障者五趣。问：如所说无间业其罪最大，谓坏僧。僧坏有何性？答：谓不和合性，当知是僧坏，不隐没无记，是不相应行。
僧坏者，是不和合性，不隐没无记不相应行阴摄。坏僧罪是妄语。问：何等谁成就？答：坏者则是僧，罪则坏僧人，彼受一劫报，无择地狱中。
坏者则是僧罪则坏僧人者，僧成就坏，坏僧人成就罪。彼受一劫报无择地狱中者，坏僧罪，无择地狱中受一劫报。若作余恶行，种余地狱报，彼或无择，彼后不能坏僧。坏僧后作余恶行，彼一切皆无择地狱果。若多行恶行者，所受身广大而柔软，多受众苦。余无间业后不能坏僧者，要族姓端正戒闻才辩，如是之人乃能坏僧，以彼自立为大师故。犯戒者非增上。问：云何坏僧？答：大师及是道，诸比丘异忍，破坏和合僧，所谓见行增。
大师及是道诸比丘异忍破坏和合僧者，谓比丘起如是希望：提婆达多是我大师，非瞿昙；彼所制五法是道，非八正。当知是坏僧。又说受筹、见闻俱增。问：何等人破僧？答：谓见行增上者。见行人坏僧，恶希望故。非爱行人，轻动故。问：为在家人坏僧、为出家？答：比丘受具足比丘坏僧，非在家、非沙弥、非比丘尼。若彼心住坏僧，即彼心是果，六识身一一现在前。坏僧觉亦如是。问：何处坏僧？为几人？答：三方极少八，是则羯磨坏，阎浮提至九，是则法轮坏。
三方极少八是则羯磨坏者，三天下羯磨僧坏，极少者至八，以四人名僧非三故。若于一住处界内，二部僧各别作布萨羯磨，当知是僧坏。问：何处坏法轮？为几人？答：阎浮提至九是则法轮坏。阎浮提法轮坏非余处，以此有道则有异道，若此有大师则有异师。极少至九人。乃至二部各别，有一人僧所同者、教僧者、僧随顺者教无惭无愧部，谓提婆达也。问：为坏圣僧、为凡夫僧？答：凡夫坏，非圣人，以正定聚故、不坏净故。又说得忍凡夫亦不坏。已入决定圣僧，世尊不坏眷属故。问：住何分僧不坏？答：不结界前后，牟尼已涅槃，息肉未起时，及无第一双，于此六时中，则无坏法轮。
有六时僧不坏：谓不结界，结界因缘前已说。亦非前亦非后，以此二分中僧一味故。亦非大师般涅槃后，无异师故。亦非未起恶戒恶见息肉，亦非未建立第一双，以僧坏不经一宿别住，第一双还和合故。或有欲令七因缘不坏，谓大师在众彼无威光故、非一切诸佛悉有坏僧由行故。问：此五无间业何等最大恶？答：妄语破坏僧，于诸业最恶，第一有中思，是说最大果。
妄语破坏僧于诸业最恶者，坏僧妄语是为最恶，以转法身故。法者佛所重，以彼广方便转故。坏僧者，恼乱大众故。若僧坏，未超升离生者不超升离生，亦无得果亦无坐禅学问思惟业生，大千世界法轮不转。若僧还和合者，未超升离生者超升离生及得果，离欲漏尽坐禅学问思惟业生，大千世界法轮复转。问：此说妄语最大罪，又余处说意业及邪见是诸大罪，有何差别？答：五无间罪中妄语为最大，三业中意业为最大，五见中邪见为最大。复次报广故，妄语最大罪。恼大众故，意业最大罪。断善根故，邪见最大罪。问：何等业最大果？答：第一有中思是说最大果，以彼思于非想非非想处八万劫寿，以报果故说。解脱果者，金刚三昧相应思最大，以彼思永断一切烦恼得果故。又说一思种八万劫，然后多思成满。如画师先以一色作摸后布众彩。又说一时正受一行一缘，众多思现在前，于中或有思受十千劫寿，有三十千劫、四十千劫寿者，此说大劫数。
已广说业。彼业伴烦恼受种种生，非离烦恼。烦恼今当说。一切有根本，业侣生百苦，谓彼有七使，牟尼说当思。
谓欲有、色有、无色有，此有贪欲等七使为种，以烦恼故业，业故受生。彼烦恼业伴生百苦，不离于业。烦恼转时作十事，所谓根坚固分相续起，于田生、依果种，业有执、自具愚，于缘引识流越善业，急缚义不令作越界方便。彼智者当知此义。如此七使为九十八，今当说。界行种分别，说有九十八，十种修道灭，余则见道断。
此七使，界、行、种分别，为九十八使。彼七使中贪欲使，于九十八使中以种分别为五，恚使亦如是。有爱使，界种分别为十。慢使，界种分别为十五，无明使亦如是。见使，行分别为五，行种分别为十二，界行种分别为三十六。疑使，界种分别为十二。是为七使分别为九十八。问：此九十八使，几见断、几修断？答：十种修道灭，余则见道断。爱、慢、无明，界分别为九，瞋恚为十，余八十八使见道断。彼于谛暂见则断，故曰见道。若数习道而断，故曰修道。若见道所断，是说见断。若修道所断，是说修断。如是不觉心觉心九种一种九种九种，破石方便断，藕丝方便，未见尔炎观，已见尔炎观，彼断时修四行道，是见道断；彼断时修十六行道，是修道断。对无事、对有事亦如是。已说使对治差别，谓种差别今当说。使有二十八，是障于见苦，彼当见苦时，永尽无有余。
见断八十八使中二十八障，见苦故，见苦断。断义此品后当说。见集断十九，当知灭亦然，增三见道断，十说修道灭。
见集断十九使障，见集故，见集断。当知灭亦然者，见灭断十九使亦如是。增三见道断者，二十二使见道断。十说修道灭者，十使修道断，如前说。已说使种差别，界差别今当说。第一烦恼种，在欲当知十，二种种有七，余八见道断。
第一烦恼种在欲当知十者，如前说，初见苦断烦恼种，彼十使欲界系。二种种有七者，见集、见灭断各七使欲界系。余八见道断者，见道断八使欲界系。欲界应当知，四是修道断，谓余上二界，当知同可得。
欲界应当知四是修道断者，若修道断烦恼四是欲界系，如是说欲界三十六使。谓余上二界者，余六十二使在色无色界。问：几色界系、几无色界系？答：当知同可得。彼三十一使色界系，三十一使无色界系。已说界种差别，使自相今当说。所谓有身见，受边见邪见，二取应当知，是五说名见。
诸行从缘起，而无知乱心愚夫于五受阴若自若共起我我所，审尔计着，是名有身见。于诸行受断常，审尔计着，是名受边见。无施等，审尔计着，是名邪见。于有漏法受第一，审尔计着，取见等除等故，是名取见见。于有漏行受净等，审尔计着，取戒等除等故，是名取戒见。此五烦恼决断故说见，此一邪见邪决断故，以行差别故说五见。贪欲疑瞋恚，慢痴说非见，境界差别转，建立种种名。
贪欲疑瞋恚慢痴说非见者，于彼境界乐着，名贪欲。于谛，或名为疑。众生非众生数忿怒，名瞋恚。族姓色力富势伎术等方他卑等上起意自高，名为慢。于谛愚，名为痴。此五烦恼非慧性，故非见。是为十使。境界差别转建立种种名者，此十使境界差别转故，建立种种名。此诸使若障见苦，说见苦断。如是障见集灭道，说见道断。下苦说一切，二行离三见，道除于二见，上界不行恚。
下苦说一切者，下苦谓欲界苦，彼一切十使与见苦相违故，见苦断。二行离三见者，除身见、边见、戒取，余七使与见集灭相违故，见集灭断。道除于二见者，除身见、边见，余八使与见道相违故，见道断。问：何故身见、边见见苦断非余耶？答：苦处转故、果处转故，见彼则断不远随至根，此见不随根故，初见谛则断。问：何故戒取见苦见道断非集灭耶？答：彼处起故。异学于彼二谛相违，非集灭。彼垢处故，于集谛欲，洗浴处故，于灭谛欲。若内法者见苦断，外法者见道断。问：疑使何故不修道断？答：于事不见故疑，于事见故断。彼方起见故，无有见修道断。上界不行恚者，色无色界除恚，余如欲界说。彼色界见苦断九，见集灭断六，见道断七，修道断三；无色界亦如是。问：上二界何故无恚耶？答：彼无有无惭、无愧、悭、嫉、忧苦性故，寂止养身故，得慈心故，无九恼性故，离不饶益相故，离一向不善故。二果故是瞋恚。已说使界建立，一切遍今当说。普遍在苦因，疑见及无明，是使一切种，谓在于一地。
见苦集所断疑见，彼相应无明及不共，此十一使当知地地一切遍，广境界故。自地如是缘使五种，上不使下，非境界故、离欲故、断知故。下不使上，劣非所使事故、依果不可得故。当知见谛所断是一切秽污法因，彼应如是。何以故？圣人不起无有爱、瞋恚缠、慢种现在前者，应说转，非分故。无有爱者，断见所长养，随断见起；彼断见灭故。瞋缠者，邪见所长养，随邪见起；彼邪见灭故。慢种者，身见所长养，随身见起；彼身见灭故。已说自地一切遍，他地今当说。他地为境界，除二见如前，地地九遍使，非想则不然。
前说十一一切遍，除身见、边见，余九一切遍。从欲界乃至无所有处，是他地一切遍。彼欲界见苦断邪见，若自若共谤色无色界果，见取受第一，戒取受净，起疑或无明不了。欲界见集断邪见，若自若共谤色无色界阴因，见取于因受第一，疑或无明不了。如是初禅见苦集所断邪见，若自若共谤七地苦集，如是广说，乃至无所有处见苦集所断邪见，若自若共谤一地苦集，如是广说。非想非非想处地无他地一切遍，无上地故。界亦如是说，无色界无他界一切地遍，无上界故。问：一切遍有何义？答：一切有漏种普缘义是一切遍义，缘力持义是一切遍义。一切起一切众生一切事故名一切遍，无有凡夫于有漏法本来不取我等行。问：何故身见、边见说自地一切遍，非他地耶？答：见现境界故。此见见现境界，非下地生见上地。虽上地生见下地，前已说上地使不缘下地爱恚慢，自相起故。不缘他种，况缘他地。未离欲者虽乐上地，是欲非贪。若缘苦邪见，是违于见苦，一地缘九地，缘集亦复然。
若缘苦邪见是违于见苦一地缘九地者，欲界见苦断邪见缘九地苦，从欲界乃至非想非非想处非一时，谓欲界非色界无色界，若异者则断知坏及界坏。初禅缘八地，二禅七地，乃至非想非非想缘非想非非想。缘集亦复然者，如说见苦断邪见，见集断邪见亦如是。问：云何唯使是一切遍，复余法耶？答：若一切遍使，同一果诸行，当知一切遍，非为诸得等。
若一切遍使相应受等法及共有生等。彼亦一切遍。同一果故、和合故、相随行故、前后无不合故，是名一切遍。一果等非性故，得非一切遍。一切遍使三事故五种，因缘五种、使五种。彼相应法五种、因缘五种、不使五种，非使性故。彼共有法五种、因不缘五种、不使五种。是故说。若一切遍使一切遍因作四句。一切遍使非一切遍因者，未来一切遍使也。一切遍因非一切遍使者，过去现在一切遍使相应共有法也。一切遍使一切遍因者，过去现在一切遍使也。非一切遍使非一切遍因者，除上说。邪见疑相应，及不共无明，灭道之所断，当知无漏缘。
见灭见道断邪见疑相应无明及不共无明，此六使当知界界无漏缘。彼见灭断邪见谤于灭、疑惑、无明不了，于灭处转。如是见道断于道处转。问：见灭断邪见，为见灭谤耶、不见耶？若见者，不应谤，以见故。若不见者，不应无漏缘。答：见谤，但邪见。如有处人想谤处，彼亦如是。问：如欲界见苦断邪见缘九地苦，乃至非想非非想处缘一地，见灭断亦然耶？答：不然。问：云何？答：若灭境界见，自地诸行灭，是境界非余，灭尽非因故。
若灭境界见自地诸行灭是境界非余者，欲界见灭断邪见，缘欲界诸行灭，非余初禅。初禅乃至非想非非想处亦如是。问：何故非他地？答：灭尽非因故。灭尽者无为故，非展转因。非展转因故，自地诸行灭，为邪见境界，故非余。谓善知亦如是者，不然。何以故？转生相违故。善智者行谛，与转生相违，是故彼转异秽污亦异，以有漏地因果断故。谓见苦断邪见亦自地苦为境界者，不然，展转相牵故，若生、若依、若立、若因，展转因故。问：见道断邪见云何转？如见苦集断耶？如见灭断耶？答：异转。问：云何？答：若道境界见，彼见则缘道，展转相因故，六地及九地。
道者，展转相因故。欲界见道断邪见缘六地法智品，色界无色界八地。见道断邪见缘九地未知智品唯法智，未知智展转相因。若彼法欲界爱所润见我我所受，彼诸对治应欲界见道断邪见缘，非此烦恼他地缘。如此论，未知智亦如是说。问：灭道法智非色无色界法对治耶？是故彼智应为色无色界见道断邪见境界，若非境界者亦不应说。若法色无色界爱所润见我我所受，彼诸对治应色无色界见道断邪见缘。答：俱不全，故无过。非全法智为彼界对治，虽灭道法智非苦集法智，亦非灭道法智全为色无色界对治。唯修道法智对治非见道，彼初非分故。是故汝所说不然，譬如乐根意行。问：何故贪、恚、慢、见取、戒取非无漏缘耶？答：贪缘不应责，不为不饶益，寂静第一净，彼非无漏缘。
智者见贪过，若无漏缘者不应见过，若不见过亦不应断。若欲涅槃者，是善法欲则非贪爱；不饶益故起瞋，彼非不饶益；不寂静故起慢，而彼寂静。见取者第一行，转无漏法第一。若彼无漏缘者，应是正见非烦恼，不颠倒故。戒取亦如是。问：诸使何所使？答：欲界一切种，一切遍使使，缘缚于自地，上地亦复然。
欲界一切种一切遍使使缘缚于自地者，欲界一切遍使缘使欲界五种。问：色无色界云何？答：上地亦复然。如是色无色界自地一切遍使缘使自地五种。谓彼诸余使，当知缘自种，缘使自境界，一切所依品。
谓彼诸余使当知缘自种缘使自境界者，余不一切遍及一切遍使，自相境界故。缘使自种法一切所依品者，若一切遍及不一切遍，若有漏缘若无漏缘，彼各使自品相应法。若使无漏缘，他地缘烦恼，自品相应使，境界解脱故。
若使无漏缘他地缘烦恼自品相应使者，若使无漏缘及他地缘自品相应使，非缘使。何以故？境界解脱故。此使境界解脱，以无漏法解脱一切烦恼，上地诸法解脱下地烦恼故。问：一一使几使使？答：彼使身见者，见苦所断种，见集一切遍，见苦余亦然。
彼使身见者见苦所断种见集一切遍者，谓身见为见苦断一切使所使，以自种故。及见集断一切遍所使，广境界故。问：见苦断余使云何？答：见苦余亦然。如说身见，当知见苦断余使亦如是。如苦集亦尔，灭道有漏缘，尽使于自种，修道断亦然。
如苦集亦尔者，如说见苦断，见集断亦如是。灭道有漏缘尽使于自种修道断亦然者，如是见灭、见道、修道断亦如是。差别者，见灭见道断使自种有漏缘使，尽使自种及一切遍使使，亦无漏缘相应使使。问：已知使诸使使，所使诸使使，谁为缘使使，非相应使使？乃至谁非缘使使，亦非相应使使？答：见苦使自品，缘使及相应，见相应无明，缘使余亦然。
彼身见、身见相应、无明，二种使使：缘及相应。余见苦断使及见集断一切遍缘使，非相应使，不同品故。余使亦非缘使亦非相应使。身见相应非使。法身见及相应无明相应使亦缘使。余见苦断使及见集断一切遍使，缘使非相应使。余使亦非相应亦非缘。如身见，如是边见见苦断邪见见取戒取疑贪恚慢亦如是。见苦断无明，于见苦断无明及见集断一切遍缘使，非相应。余见苦断使，亦缘亦相应使。余亦非缘亦非相应使。如见苦断，见集断亦如是。见灭见道断有漏缘，及修道断亦如是。差别者，若使相应可得，即彼使相应使及缘使。若灭境界见，彼俱生无明，诸一切遍使，有漏缘相违。
若灭境界见彼俱生无明者，见灭断邪见，彼相应无明相应使，彼无明邪见相应使，彼相应法二俱相应使。问：余使复云何？答：诸一切遍使有漏缘相违，若一切遍及见灭断种有漏缘使缘使，余非相应使亦非缘使。以是义故，当知余无漏缘使亦如是。不共无明差别者，彼无相应使使。彼使与微入，随入亦随逐，是从三事起，当知不断等。
彼使与微入随入亦随逐者，彼使者作也，微入者性也，随入者相应也，随逐者得也。复次使者如乳婴儿，微入者微细行也，随入者如麻中油，随逐者如空行影水行随。问：云何起彼使？答：是从三事起，当知不断等。三事故起贪使，因力、境界力、方便力。彼贪欲使不断不知是因力，贪欲缠所缘是境界力，彼不正思惟是方便力。此说烦恼具足因缘，不必要具三事，若必具三事起者不应退。当知一切使亦如是。问：诸使为不善、为无记耶？答：身见受边见，彼相应无明，欲界中无记，色无色一切。
身见受边见彼相应无明欲界中无记者，欲界身见、边见及相应无明是无记。何以故？于施戒修不相违故。若计我者行施令我后世得乐，亦持戒令我生天，亦修道令我得解脱。断灭见者顺解脱。复次此见于自事中愚故起，不为逼迫他起。彼计我者眼见色，言：我见非眼见。不以我见色逼迫他，是故非不善。余欲界烦恼是不善。色无色一切者，色界无色界使一切无记，正受坏故、无苦受性故。不善者苦受报，彼色无色界无。非色无色界有欲界报，果报断地故。问：何使何处转？答：贪欲瞋恚慢，过去或缘起，未来说一切，余二世尽缚。
贪欲瞋恚慢过去或缘起者，过去贪恚慢是自相烦恼故，不能于一切有漏法起。贪者不能不见不闻不思惟境界起，由方便故炽然。或时有人于眼起爱，非余身分。恚慢亦如是。未来说一切者，未来贪恚慢缘缚三世，一切有漏法以三世缘故。余二世尽缚者，见疑无明是余，彼共相起故。若过去未来缚三世有漏法，现在使不定故不说。若有者，若自相烦恼现在前，即彼现在未来缚。过去若于彼起，已灭不断。问：非为过去使断，即彼未来断耶？何故说过去起已灭不断耶？答：不以等种故说，有时增上中种先起。彼若过去断，即彼未来断，于彼事中未来软烦恼缚，是故无过。若共相烦恼现在前，缚三世一切有漏法，此则总说。若五识身烦恼，过去缚过去，现在缚现在，未来若生法缚未来，若不生法缚三世事。若意地者，过去未来现在尽缚三世事。问：云何缚？答：若眼识身烦恼缚，所缚缘色，彼相应法相应缚。彼相应法，意入及法入。如是乃至身识身烦恼缚所缘触，彼相应法相应缚。若意地烦恼缚所缘十二入，彼相应法相应缚。彼相应法，意入及法入。彼婆蹉部说：人成、结成、事成。阿毗昙者说：人不成、结成、事成。譬喻者说：结成、人不成、事不成。境界不定有欲无欲故，有时于彼起欲、起恚、起慢、起嫉、起厌、起悲、起舍。已说使世建立，次第今当说。烦恼次第起，自地于自地，上地亦生下，当知随次生。
烦恼次第起自地于自地者，自地一切使于自地一切烦恼次第转，一一次第生一切。上地亦生下当知随次生者，上地烦恼次第生下地烦恼。彼染污心命终起下地中阴生阴，彼非想非非想地次第生八地，乃至梵世次第生欲界。问：此诸烦恼，世尊说扼、流、取、受漏、缚。彼云何？答：有扼漂流取，泄漏与结缚，以是义故说，扼流取漏缚。
苦所扼故说扼。故彼四种：欲扼、有扼、见扼、无明扼。问：何故五见说见扼？一无明立一扼耶？答：等担故。问：何故色无色界结除见无明，余立一有扼耶？答：等正定地故，及隐没无记故。漂众生故说流。彼亦四种，如扼说。取有故说取，极执故。彼亦四种：欲取、见取、戒取、说我取。问：何故无明说扼流而不说取耶？答：非捷疾行故。执受义是取义。捷疾行，彼无明非捷疾行，以愚故不说取。问：何故四见说见取，一取说戒取耶？答：等担故。谓彼能炽然业及违道故、内外可得故。外道不食等苦作道想，内道粪扫衣等作道想。问：何故色无色界结说我取，非欲界耶？答：内处起故。色无色界结内向起，自己缘故。欲界结外向起故，是故说欲取。一切入处漏故、心漏连注故说漏。彼三种：欲漏、有漏、无明漏。问：何故说见流见扼，不说见漏耶？答：住义是漏义。此见捷疾，于住不顺，是故余不捷疾，烦恼杂已说。漏漂义是流义。见于漂顺，是故建立流苦。系义是缚义。问：扼、流、取、漏、缚有何性？答：数有二十九，亦说二十八，三十六十五，欲等扼流性。
彼欲扼性二十九：贪五、恚五、慢五、疑四、十缠。缠此品后当说。有扼二十八：爱十、慢十、疑八。见扼三十六：五见界行种，分别三十六。无明扼界种，分别有十五。流亦如是。谓前三十四，次种说三十，第三者说六，第四三十八。
欲取性三十四：贪五、恚五、慢五、无明五、疑四、十缠。见取三十，除戒取。戒取性六，戒取界种分别有六。说我取性三十八：爱十、慢十、无明十、疑八。色无色界有二缠：睡及掉缠。非界种分别，前已说故，此中不说。说彼欲漏性，当知四十一，有漏五十二，无明漏十五。
欲漏性四十一：贪五、恚五、慢五、疑四、见十二、十缠。有漏性五十二：爱十、慢十、疑八、见二十四。无明漏性十五。此百八烦恼。扼义故说扼，漂义故说流，取义故说取，为漏义故说漏。问：诸烦恼种云何起？答：无知故犹预，犹预故邪见，因此邪见故，转生诸身见。
初以无知故，苦不欲乃至道不欲，是名无明。无明故犹预：苦非苦耶？乃至道非道耶？是无明转生疑，疑故求决定。若得正方便生正决定，则有苦集灭道。若邪方便生邪决定，则无苦集灭道，是疑转生邪见。若此非苦者则是我，是邪见转生身见。从是起边见，戒取戒想取，于彼决定已，次第生见取。
彼于我见变坏便见断，若见相似相续便见常，是身见转生边见。若见一边净，是边见转生戒取。若净者是为第一，是戒取转生见取。自见则生欲，他见则起恚，自见举名慢，从使转生缠。
彼自见生染、他见起恚、自见举慢，是从见起贪、恚、慢，从使生上烦恼缠。问：何者是？答：无惭与无愧，睡悔悭嫉掉，眠忿及与覆，是上烦恼缠。
十缠，所谓无惭、无愧、睡、悔、悭、嫉、掉、眠、忿、覆，此相行品已说。谓此是使依。问：何缠何使依？答：无愧睡与眠，此三无明依，掉悭及无惭，是从贪欲生。
无愧睡与眠此三无明依者，无愧、睡、眠，当知无明依。问：若彼缠是无明依者，以无明相应耶？答：若无明依，即无明相应。或无明相应非无明依者，余七缠是。掉悭及无惭是从贪欲生者，掉、悭、无惭缠，是贪欲依。问：若缠是贪欲依，即彼相应耶？答：作四句。依不相应者，悭缠是。相应不依者，无愧、睡、眠是。亦依亦相应者，掉及无惭是。非依非相应者，除上说。覆缠二使依，悔则因犹豫，忿嫉瞋恚依，明智之所说。
覆缠二使依者，或说覆缠是爱依，以爱力故覆藏。有说是无明依，以无知力故覆藏。悔则因犹豫者，悔缠是疑依。忿嫉瞋恚依明智之所说者，忿缠、嫉缠是瞋恚依。问：此烦恼，垢有六，何依？答：所谓烦恼垢，害恨瞋恚依，诳高依贪欲，是义应当知。
所谓烦恼垢害恨瞋恚依者，害及恨是瞋恚依。诳高依贪欲是义应当知者，诳高垢是贪欲依。所谓五邪见，谄依由是生，说依见取果，是恼应当知。
所谓五邪见谄依由是生者，五见起谄依，健疾故。说依见取果是恼应当知者，恼垢是见取依。问：何缠与何烦恼相应？答：一切烦恼俱，说睡及与掉，无惭不善俱，无愧亦复然。
一切烦恼俱说睡及与掉者，此二缠一切烦恼相应。一切秽污心不寂静故，当知掉。烦恼现在前，心无所堪故，当知睡。虽掉掉不相应及睡睡不相应，自性故，以少故不说。当知使即烦恼，彼缠一切烦恼俱故。五种六识身，三界不善及无记。无惭不善俱无愧亦复然者，此二缠一切不善使相应，一切不善心现在前，坏恭敬、不畏罪，是故彼缠说五种六识身，不善故欲界系。悔在于意苦，修道之所断，眠唯在欲意，余各自建立。
悔在于意苦者，悔在意地，捷疾故。以愁戚起故、忧相应故，苦受所摄，故在欲界。问：此何断？答：修道之所断。善行恶行中生，故修道断。眠唯在欲意者，眠在欲界意地。眠时一切烦恼共行，是故欲界一切烦恼相应。余各自建立者，余缠上烦恼各自建立，所谓忿、覆、悭、嫉不与余使相应。除无明，当知悔亦自建立，余烦恼行非性故。问：何故悭、嫉立九结中非余耶？答：所谓悭与嫉，独立离于二，是故此二缠，立于九结中。
悭嫉二缠，自力起故独立，一向不善故离于二，以是故立于九结中。睡、掉者，一切烦恼俱故不独立，不善及无记故不离二。眠亦与余使相应故不独立，善不善无记故不离二。无惭、无愧虽离二而不独立。悔虽独立而不离二，善不善故。忿及覆虽独立亦离二。或有欲令是使性，彼记有八缠，悔、眠若善者当知非缠，缠一向秽污故。问：爱何故立一结而二使，或三或六耶？答：得一缚相故立一结，正定地不定地故说二使，界别故说三，依别故说六。问：何故三见立见结，二见立他取结耶？答：名等故、事等故。身见、边见、邪见是女名，十八使自性，是故立一结。他取结是男名，彼亦十八使自性，是故立一结。是故如是说。若见相应法爱结系，非见结亦非不见使使。若集智生、灭智未生，见灭见道断相应法爱结系。以爱结有漏缘故，非见结。以彼一切遍见结断故，虽自种见结不断而不缘彼，无漏缘故、非相应异品故。非见使不使，以五见为见使，三见为见结故。已说烦恼自性，根相应今当说。诸使在三界，尽舍根相应，随地诸根使，相应至色有。
诸使在三界尽舍根相应者，三界一切使舍根相应。何以故？随顺一切烦恼故、与欣戚及俱烦恼转行故、以一切烦恼皆处中而息故。若异者无离烦恼，是故舍根得五种六识身三界。随地诸根使相应至色有者，谓喜根、乐根乃至梵世，彼诸使喜根乐根相应。光音天亦有喜根，彼地使喜根相应。遍净天有乐根，彼地使乐根相应。果实天有一舍根，彼诸使舍根相应，非余。邪见及无明，欲界中乐苦，瞋恚疑唯苦，谓余一向乐。
邪见及无明欲界中乐苦者，邪见起恶业则喜、净业则忧。无明一切根相应。瞋恚疑唯苦者，欲界疑不决定故不喜，是故苦受相应。初禅二禅无余根性与喜根相应，欲界喜根粗故。众生不应起而起，如贫贱人常戏笑，随彼事不应起而起。欲界疑微细故，不与喜根相应，瞋恚忧戚行起，故苦受相应。谓余一向乐者，欲界余烦恼乐行起，故乐受相应。谓勋二相应，见断唯应意，欲界诸烦恼，说诸根相应。
谓勋二相应者，修道断烦恼名为勋。身受相应及心受。若六识身者，彼五根相应，如所起随其义说彼苦根欲界乐根。五识身，喜根忧根，意地舍根。六识身一切身受，修道断意俱有。见断唯应意者，见道断烦恼在意地。意识诸根相应非随事起故。欲界诸烦恼说诸根相应者，此说欲界诸烦恼。上地随地根相应亦如是说。问：诸缠何根相应？答：睡、掉、无惭、无愧，五根相应。眠，三根，除乐根、苦根。忿、悔、嫉、恨、害、恼，忧根及舍根。覆、诳、谄，三根，除乐根、苦根。悭，喜根及舍根。高，三根，除苦根、忧根，以高意地故、三界喜行转故。问：诸使几识相应？答：贪欲瞋恚痴，当知六识俱，谓欲随道断，上地随所得。
贪欲瞋恚痴当知六识俱谓欲修道断者，欲界修道断欲恚无明六识相应。上地随所得者，色无色界无瞋恚，爱无明随有识身即彼相应。谓梵世四识身可得，即彼地二使四识相应。无色界一切，非事慢意地，当知彼七使，自性果及人。
无色界一切者，谓使无色界见道断及修道断。非事慢意地者，欲色界见道断及慢。此诸使在意地，虽上三禅亦意地，以界分别故不说地。问：云何知使？答：当知彼七使自性果及人。三事故知使，谓自性、果及人。彼自性者，贪欲使如兴渠勋，瞋恚使如苦种子，有爱使如婴儿衣，慢使如憍人，无明使如愚痴人，见使如迷失道，疑使如惑二道。果者，贪欲使修习多修习生鸳鸯雀等众鸟中，瞋恚使修习多修习生虺蛇中，有爱使修习多修习生色无色界，慢使修习多修习生卑贱中，无明使生闇冥中谓世界中间，见使生邪见家，疑使生边地。及人者，贪欲使当观如难陀等，瞋恚使如央掘魔等，有爱使如阿私多阿罗兰，郁头蓝子等，慢使如慢高儿等，无明使如郁鞞罗迦叶等，见使如须那刹多罗等，疑使如摩诃迦叶等。以此三事知使者则能远离，如知险道。满烦恼为使，不满烦恼为缠，是故缠不立使。烦恼垢亦如是，以是五事具故名满。烦恼五事者，谓诸结、缚、使、上烦恼、缠。若一一不具，名不满烦恼。已说烦恼建立，断烦恼今当说。一时断烦恼，正智之所说，如此诸解脱，亦非一时得。
一时断烦恼正智之所说者，此诸烦恼顿断不渐渐。谓自分对治起时而苦法忍起，欲界见苦所断十使顿断。苦未知忍，色无色界十八使顿断。如是乃至道未知忍，十四使顿断。修道渐渐圣道起，上上四使顿断。乃至上上圣道起，渐渐四使顿断。如是一切地。问：见道一时断应尔，以一种道断九种结故。修道断者以九种道断九种结，云何一时断？答：修道断者，若此种对治起，即此种顿断不渐渐，初已断故。如此诸解脱亦非一时得者，彼诸解脱数数得。谓欲界见苦谛断及色无色界见苦集灭断六时得，谓自分对治时，及四沙门果时，及增益根时。色无色界见道断五时得，除自分对治，以道未知智初得故。欲界修道断五种：五时，除须陀洹果三种；四时，软软种；三时，色无色界七地及非想非非想地八种；三时，除前三沙门果、软软种；二时，阿罗汉果及增益根。问：诸烦恼云何断？答：谓彼缘中觉，及说彼缘断，亦说得对治，又复彼缘灭。
四事断烦恼，谓知缘、缘断、得对治、彼缘灭。知缘者，见苦见集断自界缘及无漏缘。缘断者，见灭见道断有漏缘。得对治者，修道断。彼缘灭者，他界缘。复次五事断烦恼，谓因永灭、得断、转依、知缘、得对治。已说断烦恼因缘建立，断知今当说。欲界中解脱，圣说四断知，离色无色界，当知五断知。
九断知欲界烦恼断立，四断知色无色界烦恼断立，五断知虽智知而断。是智果故说断知，如业果亦名业。苦集烦恼尽，总说一断知，灭道断各一，如欲上亦三。
彼欲界见苦集断烦恼尽立一断知，见灭断二，见道断三。如欲界，色无色界见苦见集断亦立一，见灭断二，见道断三。此品后广说。修道断当知，界界断说一，三断是智果，余则说忍果。
欲界修道断一断知，色界断二，无色界断此三，当知是智果。问：以何等故色无色界见道断立一断知，修道断立二耶？答：见道断同对治故，修道断不同故。问：余断知何果？答：余则说忍果。见道断尽六断知，说忍果，忍对治故。见道断尽若言忍果非断知者，不然，谓忍智眷属故、与智同一果故。是故见道修道断俱得名智果。已说断知是智果，谓若地若道、若法智未知智、若彼同品果今当说。初地说一切，禅五亦复八，无色说一果，眷属果亦然。
初地说一切者，未至依具九断知果，彼三界对治故。禅五亦复八者，阿毗昙者说：根本禅五断知果，谓色无色界烦恼断，如前说。尊者瞿沙说：有八除五下分结尽断知，是未至依果故。彼欲令欲界见谛断尽是禅果。禅中间，如禅说。无色说一果者，三无色定说一断知果，一切结尽是。眷属果亦然者，如色空处眷属亦说一断知果，色爱尽是。虽四地修道断尽建立断知，但第四禅软软种尽得断知名，是故说是空处眷属果。世俗道果二，圣九法智三，未知智说二，彼品果六五。
世俗道果二者，五下分结尽及色爱尽，是世俗道果，谓圣人以世俗道断二界结故。圣九者，一切九断知是圣道果，以圣道对治一切烦恼故。法智三者，三断知是法智果。五下分结尽，色爱尽及一切结尽，是以修道法智断三界结故。未知智说知，是未知智果。色爱尽及一切结尽，是以色无色界修道果故。彼品果六五者，法智品果有六断知：欲界见道断三，及前说法智果三。未知智品五断知果，色无色见道断三，及前说未知智果二。问：谁成就几断知？答：或有诸圣人，未成就断知，或成一二三，四五及与六。
见道五心顷不成就断知，集法智集未智忍一，集未知智灭法忍二，灭法智灭未知忍三，灭未知智道法忍四，道法智道未知忍五，须陀洹六。向斯陀含果者，若倍欲尽超升离生如前说，若次第向成就六。斯陀含果亦六。向阿那含果，若欲爱尽超升离生如前说，若次第向成就六。得阿那含果一，下分结尽是。向阿罗汉果者，若色爱未尽一，色爱尽二。阿罗汉果一，一切结尽断知是。问：谁舍几断知？答：舍一二五六，如舍得亦然，得果及度界，二处断知集。
舍一二五六者，阿罗汉果退，舍一断知。色爱尽阿那含色界缠退，舍一。若色爱未尽欲界缠退，舍一。色爱尽阿那含果欲界缠退，舍二。得阿罗汉果，舍二。若欲爱尽超越阿那含，舍五。次第舍六。问：谁得几断知？答：如舍得亦然。或有得一断知，见道第六第八第十第十二第十四。乃至道未知智心一一得一次第。阿那含果得一，五下分结尽是圣人色爱尽一。色爱尽是阿罗汉果一，一切结尽是得二者。阿罗汉无色界缠退得六者，若阿罗汉、若阿那含欲界缠退，无有得五者，是故经中无。问：此断知何处集？答：得果及度界二处断知集。此断知二处集，阿那含果、阿罗汉果，以彼处得果即彼度界，是故下分结上分结断时得道未知智生。六种断虽得果非度界，色爱尽虽度界非得果，余非度界亦非得果，是故此诸断知处不名为集。已说建立自性果成就舍得集，若因缘彼断得断知名今当说。谓彼二因灭，离系及度界，得于无漏得，及缺第一有。
以四因缘故，或五彼断得，断知名见道。四因缘，谓俱因灭、俱系离、得无漏解脱得、及缺第一有。彼苦法忍、苦法智、苦未知忍生，非俱因灭。虽见苦断因灭，非见集断。以是义故非俱系离，虽得无漏解脱得，未缺第一有故。如是一因缘合，三因缘不合。苦未知智集法忍生，虽得无漏解脱得及缺第一有，余二因不具，是故此处不立断知。集法智生俱因灭，谓先见苦断因灭，今见集断因灭，当知亦是俱系离得、无漏解脱得。苦未知智生时，已缺第一有，是故此处建立断知。集未知智生，一切因缘具，是故此处建立断知。如是灭法智第三、灭未知智第四、道法智第五、道未知智第六，此说见道也。修道断五因缘，前四及界永断是为五。欲界修道断烦恼九种展转相缚，乃至非相非非想地亦如是。彼欲界一种断，乃至八种，具二因缘，谓得无漏解脱得，及缺第一有，三因缘不具。第九种灭具五因缘，是故此处建立断知。初禅一种断，乃至八种，具二因缘非余，如前说。第九种断，具四因缘，一因缘不具，谓度界。第二第三禅及三无色亦如是。第四禅地乃至八种断，具二因缘非余。第九种断，具五因缘，是故此处建立断知。非想非非想亦如是。以是义故，凡夫离欲不立断知，以彼不得无漏解脱得亦不缺第一有故。已说断知，三种境界五种爱生今当说。好境俱不俱，彼二种爱生，恶境二亦然，一则谓为舍。
好境俱不俱彼二种爱生者，好名可爱乐境界。若得彼境界，不离爱生：云何令我于此事不离？若未得者，想得爱生：云何当得？恶境二亦然者。恶名不可爱乐境界，彼亦二种：爱生俱者离想爱生，不俱者不得想爱生。一则谓为舍者，舍名境界非可爱乐非不可爱乐，一向愚爱生。问：彼使为心相应为不相应？此何所疑？二师异说故。毗婆阇婆提，欲令不相应；育多婆提，欲令相应。于此有疑。答；相应何者？谓使烦恼心，障碍不违净，妙善心可得，非不相应使。
使有二事故恼心：缘及相应。若使心不相应者，不应于缘中恼心，以彼无缘故。一切心不相应法，无缘亦不相应，非有相应法故。心为使所恼，如所说，贪欲恼心故心不解脱。以此说故知使心相应。障碍者，若使心不相应者，道生时不应障碍，不违心相续故。以障碍故，非不相应。不违净者，若使心不相应，不应与善心相违，与善心一时俱生不应作过。作过故，是故非不相应。复次善妙心可得，功德相违故名使。若使心不相应者，彼常行故，善心应无生处。善心生故，当知非不相应。复次说著相等故。云何贪使？谓染著相。云何瞋使？谓心法恼。云何慢使？谓心法举。如是比。是故使心非不相应。若缠善心相违非使者，不然。何以故？得使相故。贪欲缠故名贪欲缠，如是比。不说差别因，俱是贪欲。而言缠相应使不相应者，但有言说，竟不说差别因缘。若言缠以使为种子者，所说不成，因不相应、果相应故有过，是使非不相应。
已说诸烦恼，修行今当说。初则名始业，次则已习行，思惟已度者，当知第三种。
三种修行，谓始业、已习行、思惟已度。始业者，不净转，未曾得境界意解思惟分。已习行者，受自相念处转，未曾得决定分善根。此上当知思惟已度，以此上一乘道故。复次不净观亦三种修行，谓从足指起乃至顶，除去皮血肉意解思惟，是名始业。于此骨琐不作想生周遍大地，又观骨琐不作想，彼骨琐展转相对大风飘抟消为雪聚，是名已习行。略观骨琐还至自身，于其所缘清净寂静唯观一色，是名思惟已度。如是乃至略境界，当知善根渐增。当知一切余方便善根亦如是。已说修行，余今当说。若此烦恼怖，远离诸贤圣，如实正具足，方便应善听。
若者，若种、若方便、若分别。此者，次第说示烦恼。烦恼者，热恼故。亦离一切有漏，但烦恼过如毒饭，是故说离烦恼。众恐怖本者，起种种业、种种生。远离者，数灭灭。贤圣者，正定聚，谓七人及真实凡夫。如实正具足者，谓住真实道。方便应善听者，彼方便道当一心听。方便者，一切善法方便向解脱行，施等起非唯道。三苦所逼迫，世间不能觉，欲令修定故。始于自身分，系缚心令定，欲缚于识足，为尽智慧怨。
始者，先也。自身分者，自身中一处也，若眉间鼻端及足指。系缚者，安立缘中令不散。何所安立？谓自心定力故起智慧。问：何故？答：欲缚于识足，心流转不住，故缚一缘中，一心故知真实不乱。问：何故缚一缘中？答：为尽智慧怨。智慧怨者，谓诸烦恼彼应断。虽观他身如观死尸。契经说：以彼远因故。此说近因观。又随顺一切度门故，谓观白骨身分，随顺三度门。观死尸，唯随顺一不净度门。三度门者，谓不净观、安般念、界方便观。彼贪欲者以不净观度，觉观者以安般念度，见行者以界方便观度，如师所授随乐修行。不净观、安般念，契经品广说。界方便观今当说。此以愚夫不正思惟障蔽慧眼，不观真实缘起之法，宿业烦恼种无量法，积聚五阴起积聚想。以愚惑故，于缘起所作中计我作等诸邪见缚。或时修行近善知识，得闻正法、起正思惟已，能于自身界，方便观此身种种自性、种种业、种种相，谓地等六界。彼地界为水界润故不相离，水界为地界持故不流散，火界成熟故不淤坏，风界动摇故得增长，空界空故食等入出，识界合故有所造作。又观此身从足至顶，种种不净秽恶充满。观察此色犹如猛风飘散积沙，于无色法先后相续异分观察，如是观者得空解脱门种子；于彼生死厌离不乐，得无愿解脱门种子；于生死不乐已正向涅槃，得无相解脱门种子。若于此得不作想觉已，观一切有为皆悉散坏，是名界方便满。问：如是观已复云何？答：是方便于身，真实相决定，诸受及自心，法亦如是观。
彼修行者不净观、安般念、界方便观一一住已，身、受、心、法各观真实。真实者，不颠倒。相者二种：谓自相及共相。色相是身自相，四种及所造；随觉相是受自相；识相是心自相。法念处有种种法，种种各异相，随知是想相，为作是思相，如是比。共相后当说。问：此念处如大地建立应说一，有漏无漏分别应说二，软中上分别应说三，即此有漏无漏分别应说六，身等有漏无漏分别应说八，九品分别应说九，身等若内若外若内外分别应说十二，九品有漏无漏分别应说十八，身等软中上有漏无漏分别应说二十四，身等若内若外若内外若厌离若不乐若观察分别应说三十六，身等九品有漏无漏分别应说七十二，若念念分别应说无量。何故说四念处耶？答：四倒四念四识住及阴，以四种修所治故，说四种随修法。彼治不净净想颠倒故说身念处，治苦乐想颠倒故说受念处，治无常常想颠倒故说心念处，治无我我想颠倒故说法念处。如是余种随所应说。问：此念处云何满？答：以二因缘满，谓坏境界及善根增。坏境界者，以极微刹那坏境界随其义。善根增者，谓依软善根中依中增。是名为满。问：何故前说身念处，后乃至法念处耶？答：起随顺故。世尊说三种随顺：起随顺、说随顺、无间等随顺。起随顺者，谓念处及禅。无色修行者，前起身念处乃至后起法念处，是故世尊前说身念处乃至法念处。当知禅无色亦如是。说随顺者，正断、如意足、根、力、觉、道枝乘，一刹那起精进具四正断，说易故。已生恶不善法方便令断，乃至已生善法方便令住，如是广说。如是正断，以所作故说四正断，非自性故。无间等随顺者，说真谛，修行者先入苦无间等故，是故前说，广说如是。问：何故修行者先起身念处乃至法念处耶？答：粗故。五阴何者粗？谓四种及所造，是故先观。受虽非色，以行粗故次说，谓手足等痛受则随转。虽想行阴粗非识，而与涅槃合施设法念处，故彼最细，是故先观心后观法。虽一切悉是法，此于法想满故建立，是故说一法念处非余。如界品中说法入，此中亦尔。问：几种念处？答：三种说念处，自性及与共，亦说名为缘，闻等慧亦然。
三种说念处自性及与共亦说名为缘者，三种念处，谓自性念处、共念处、缘念处。自性念处者，说不颠倒惠。何以故？如说顺身观身观者，是惠念者所作事，不忘授缘故。除自性过，故说念处。共念处者，与正慧一果法。如世尊说：比丘！善法积聚，谓四念处，是为正说。缘念处者，一切法。如所说：比丘！一切法说四念处，是为正说也。摄受具故及略缘故。共念处断烦恼非余。自性念处虽有略境界，彼具不足故，摄受具道断烦恼。缘念处虽摄众具，然境界普散故，略境界道断烦恼。问：唯此念处三种，余亦然耶？答：闻等慧亦然。余亦三种，谓闻、思、修。闻者，常于名处起，从师受契经、律、阿毗昙。思者，或思处起或离思。修者，一向离名起。如三人学浮，一始学，二半学，三善学。始学者近岸，半学者或近或离，善学者离岸。初人者譬闻慧，第二者譬思慧，第三者譬修慧。修慧能断烦恼，永离名故及正定故。谓二种无义者，不然。何故？趣修慧故。修慧者具四念处：身、受、心、法。彼法念处断烦恼非余，总境界故非余。事境界故起法念处，故亦非无义。法念处二种：坏缘、不坏缘。若慧缘色是身念处，若缘受是受念处，若缘心是心念处，若缘想行及无为是不坏缘。法念处余今当说。入法中总观，得法真实相，此四是无常，空无我非乐。
入法中总观得法真实相者，修行者入不坏缘法念处，修一一念处，遍观一切法自相共相已，入坏缘法念处。色受缘念处、色想缘、色行缘、色识缘，如是三四五阴缘。是法念处，成一切身、受、心、法念处，一觉总观度。此云何？此四是无常、空、无我、非乐。以无常等行总观一切有漏法，彼念念灭故无常，离常等故空，不自在故无我，实逼迫故苦。从是名为暖，于法觉而生，十六行等起，观察四圣谛。
从是名为暖于法觉而生者，彼修行者于坏缘法念处，次第生善根名为暖。问：几行何境界？答：十六行等起观察四圣谛。彼暖法行苦谛等十六行，彼苦圣谛四行，乃至道圣谛四行。行义，智品当广说。彼暖法生，缘三谛法念处现在修、未来四，一行现在修、未来四，自分非不自分。缘灭谛法念处现在修，即此未来修，非初离阴观得修缘阴道，一行现在修、未来四。缘三谛增进四念处，一一念处现在修、未来四，一行现在修、未来十六。缘灭谛增进法念处，现在修、未来四，一行现在修、未来十六。修未增善根，修自分行曾善根。现在修，修自分，不自分行。暖法是慧自性，随转法则五阴性。暖者，生圣智火故暖，为种故说暖法。是法增长已，生顶及于忍，得世第一法，依于一刹那。
是法增长已生顶及于忍者，修行者正方便正忆念增长，得随顺善业众具故，暖法得增长，次生善根名为顶。缘四圣谛行十六行，彼顶法缘四谛，缘灭谛增进法念处，现在修、未来四，一行现在修、未来十六。缘三谛增进四念处，一一现在修、未来四，一行现在修、未来十六。此善根亦慧性，随转法五阴性。顶法者在暖上故曰顶，劣于忍名为下。或时世尊说信，如为波罗延说。或说慧，如为诸年少比丘说。受事于此顶退，名顶退、名顶堕。暖亦应有堕，但不说。顶堕者，以多忧恼故有。三处起大忧恼，如失大宝，谓非想非非想离欲退。离欲界欲及顶法退者，名不成就性。彼修行者于此正方便成就顶善根，增进生谛顺忍，缘四谛行十六行。初忍及增进法念处，现在修、未来四，一行现在修、未来十六。忍者于四圣谛堪忍欲乐。暖顶亦堪忍者，不然，忍不退故、违恶趣故、近圣道故，是故说谛顺忍非暖顶。问：忍增长生何善根？答：得世第一法依于一刹那，谓增上忍次第缘生凡夫所得最胜善根，名世间第一法，此亦五阴性。彼有漏故名世间，胜暖等故说第一。此亦凡夫所修最上功德，一刹那不住故、似见道故、暖顶忍相续故。有说彼慧修一切总观法念处，次第生决定分世间行善根，彼建立九品，彼软软，软中，软上名暖法；中软、中中名顶法；中上；上软；上中名忍法；上上名世间第一法。若观阴无常等善根名暖法，观三宝功德名顶法，观察圣谛名忍法，观苦圣谛次第圣道名世间第一法。彼得暖法已，若退舍、若命终舍、若度界地舍，亦起无间业断善根生恶趣中，缘此福故要得涅槃。顶法退亦如是，唯除断善根。忍则不退，有命终舍及度界地舍，不作无间业不断善根不堕恶趣，以忍大力故。如师子王群兽远避。忍力如是。一切恶心非数灭，亦如大王之所住处，人天恶行心皆柔软。问：世间第一法何缘几行？答：下苦有四行，说摄依六地，忍法亦如是，谓余或依七。
下苦有四行者，欲界苦说下。彼世间第一法所缘，无常、苦、空、无我行转非余，似见道故。有二种修行者，爱行及见行。爱行有二种：我慢行及懈怠增。见行亦二种：我及我所计着。我慢者，修无常行世间第一法。懈怠增者，修苦行。我行计著者，修非我行。我所计著者，修空行。问：几地所摄？答：谓摄依六地，未来、中间、根本四禅。非欲界，无定故；非无色界，无见道故。问：余决定分善根几地摄？答：忍法亦如是。谓忍六地摄，如世间第一法。谓余或依七者，暖顶亦六地。尊者瞿沙欲令欲界亦有。问：已说决定分次第起，圣道次第起复云何？答：世间第一法，次生苦法忍，忍次生于智，俱观于下苦。
世间第一法次生苦法忍者，世间第一法次第生苦法忍，欲界见苦断十使对治，是则初无漏无碍道。复次世间第一法次第不作、不向、不行，舍邪业、邪趣、邪见。邪业者五无间业，邪趣者恶趣，邪见者五见。又世间第一法分苦法忍作五种定，谓地定、行定、缘定、刹那定、次第缘定。地定者，若此地世间第一法，即此地苦法忍。行定者，若此行世间第一法，即此行苦法忍。缘定者，必同缘故。刹那定者，若此刹那背，即此刹那生。次第缘定者，世间第一法次第必生苦法忍。增上忍分作三种定，除刹那及次第缘。以是故缘苦忍，后得超升离生，彼思惟欲界苦及色无色界苦，乃至色无色界行对治，是名下忍。彼复思惟欲界苦乃至欲界行对治，舍色无色界行对治，是中忍。彼一一谛观察舍还，乃至欲界苦相续修，然后复舍相续，乃至欲界苦一刹那思惟，是增上忍，然后生世间第一法。忍次生于智者，苦法忍次第生苦法智，解脱道自性。问：此忍智何缘？答：俱观于下苦。下苦是欲界苦，彼苦俱观。谓色无色苦，集灭道亦然，此法无间等，说是十六心。
谓色无色苦者，色无色界苦亦如是，苦比忍无碍道，苦比智解脱道。集灭道亦然者，集灭道谛亦以二忍为无碍道，二智为解脱道。此法无间等是说十六心者，此十六心顷为法无间等，无间等是见义。此十五心顷是见道，最后一心是修道。问：何故三谛忍及智见道摄，道谛最后心修道摄耶？答：修十六行道故。道比智相应修十六行，非见道修十六行。道比智相续故，果道所摄。谓不应者，不然，如尽智成者此则成，若此非分者无学道亦非分。略说三地：见地、修地、无学地，于此诸地建立人。如是义今当说。随法行利根，此在十五意，随信行钝见，当知亦在中。
随法行利根此在十五意者，见道十五心人，若利根说随法行。随法行故说随法行，不从他信故。随信行钝见当知亦在中者，即此十五心人，若钝根者说随信行，信他得度故。随信行者少观察，随法行者多观察。随信随法行，若具烦恼缚，乃至五种断，当知向始果。
此随信随法行人，若具烦恼缚，若一二三四五种断，名向须陀洹果。烦恼上上等分别故立九品。彼若凡夫时未曾断一品，名具缚。若断一品名不具缚，若断五品超升离生。欲界见苦断五品断，苦法智得解脱证。乃至见道断五品断，道法智得解脱证。欲界修道断五品断，斯陀含果得解脱证。六断乃至八，是向第二果，离欲至八地，是则第三向。
六尽乃至八是向第二果者，此随信行、随法行者，若已六七八品断，此说向斯陀含果。离欲至八地是则第三向者，此随信行、随法行者，若离欲乃至无所有处尽，彼俱向阿那含果。若至十六心，是名住于果，软见信解脱，利见名见到。
若至十六心是名住于果者，第十六心名道比智相应彼起，俱说住果，若须陀洹、若斯陀含、若阿那含。软见信解脱者，若软见入见道名随信行，彼住三果时名信解脱。利见名见到者，若利根入见道名随法行，彼住三果时名见到。见到信根胜信解脱，但以慧所勋故说见到。非事诸烦恼，谓彼一切尽，乃至未进行，是名须陀洹。
若见道断八十八结尽，是须陀洹果。乃至未集行，是名住须陀洹果。若方便断上上种，是名向斯陀含果。即此种乃至五品断，超升离生，道比智起，名须陀洹，非向斯陀含，以向彼果道未一念现在前故。问：断众多烦恼，何故世尊说三结尽耶？答：十使是根本：五见、疑、爱、恚、慢、无明。彼见道断六，五见及疑。彼见道断六使永尽。彼三转、三随转，彼身见是转、边见是随转，戒取是转、见取是随转，疑是转、邪见是随转。已说转，当知已说随转。是故世尊说：三结尽是须陀洹。复次此诸烦恼，或一种二种四种。已说身见，当知已说一种。已说戒取，当知已说二种。已说疑，当知已说四种。如是一切遍不一切遍、有漏缘无漏缘尽当知。此结已尽已知，乃至阿罗汉，犹有相似随转故。未尽修道种，受生生死七，当知彼所说，极满须陀洹。
彼须陀洹修道种未尽，彼极满当知七有。七生人间中阴生阴及欲界天，此总说七有，不过七故，如七叶树。问：何故说七有不增不减耶？答：如七步蛇所螫，四大力故至七步，毒力故不至八。如是业力故七生，道力故不至八。彼住增上忍时，除欲界七生，余一切生得非数灭至竟不现在前。若人间超升离生人间满七，天上者还天上满，中间圣道虽现在前，业力持故不般涅槃。问：若满七生，佛不出世，彼云何得阿罗汉果？答：有说在家得阿罗汉果，得果已不住家。又说即彼形自出家，成就不坏净故、希望具足故、见恶行过故，是故须陀洹法不堕恶趣。又佛种性中生故、智火明净故、见境界过故、止观具足故、圣道药所勋故，如王大子、如内火增人、如巧便鱼，是故须陀洹不堕恶趣。凡夫虽不堕恶趣，以少及不定故不说，住正定聚故说定，必得涅槃故说趣正觉。七有者，如前说。住者中阴，生者生阴，故说住生。更不受余生，故名住苦边。不必一切须陀洹满七有也。若断三四种，成就彼对治，余二生三生，是说名家家。
三因缘故建立家家，谓烦恼断、成就根及受生。烦恼断者，欲界修道断烦恼，三品四品断，无有五品断，名家家。若能断五品者，势力故必断六品，成斯陀含，非第六品力能障令不至果。成就根者，得彼对治无漏诸根。受生者，或更受欲界，余二生三生。若三因缘一一不具，非家家。有二种家家：若天、若人。天家家者，谓欲界天，或受二生三生，或受一天处种类身，或二或三。人家家者，谓人间身，或一天下或二或三，或一家或二或三。问：家家有何义？答：从家至家而般涅槃，故曰家家。须陀洹胜者名家家。六品烦恼断，见道断一切，是说斯陀含，谓彼未进行。
若欲界修道断上三品、中三品，及见道断一切尽，住果未进行，名斯陀含。问：斯陀含有何义？答：于此命终生欲界天，一来人间而般涅槃。若七八品断，成就对治根，余则受一生，是名一种子。
若欲界修道断七品八品，及见道断一切尽，得彼对治无漏根，欲界余一生，名一种子。三因缘一一不具，非一种子。若天一种子，受天一身而般涅槃；人间亦尔。余一生种子，故说一种子。问：何故八品断名一种子？五品断不名家家耶？答：正使六品断为家家者，犹生欲界，是故欲界业烦恼不为障碍。一种子九品尽生色界，是故欲界业烦恼极作障碍，以是故说三处众生业极作恼乱。三处后当说。一种子者是上斯陀含。九品尽不还，当知有多种，或五及七八，或复说众多。
九品尽不还者，见道断一切，及欲界修道断九品结尽，当知阿那含。问：有尔所烦恼断，何故世尊说五下分结尽为阿那含耶？答：一二四五种，如是一切五下分悉摄故。可恶、卑下同义。复次二种下：界下及众生下。界下者欲界，众生下者凡夫，贪恚系故。下界者难度故，身见、戒取、疑系故。众生下，如守门防逻故。圣人或先断二结或三结，集断故说五。不还欲界名阿那含。此亦多种，或五及七八或复说众多。是说阿那含五种者，谓中般涅槃、生般涅槃、行般涅槃、无行般涅槃、上流般涅槃。七者，中般涅槃有三种，如契经说，四如前说。八者，五种如前说。又现法般涅槃，无色界阿那含及不定人，色界五种根建立则十五。中般涅槃上中下根，乃至上流亦如是。地建立则二十：初禅有五，乃至第四禅亦五。种性建立则三十。中般涅槃有六种，谓退法种性、思法、护法、住法、升进法、不动法种性。如是乃至上流亦如是。处所建立则八十：梵身天五，如是乃至阿迦腻吒天。种性根建立则九十。地种性建立则百二十。地种性根建立则三百六十。种性处建立则四百八十。种性处根建立则一千四百四十。记曰：十五有二十，三十与八十，九十百二十，及三百六十，四百八十种，千四百四十，如是广略说，摄受阿那含。根地及种性，处所广建立，随彼烦恼断，今当次第说。
复次一阿那含，谓中般涅槃。根建立三，地四，种性六，处所十六，种性根十八，地种性二十四，地离欲三十六，地种性根七十二，处种性九十六，地种性离欲二百一十六，处种性根二百八十八，地种性根离欲六百四十八，处种性离欲八百六十四，处种性根离欲建立二千五百九十二。当知是中般涅槃数。乃至上流亦如是。此一切摄受万二千九百六十。记曰：一三四与六，十六及十八，谓说二十四，复说三十六，七十有二种，九十有六种，二百一十六，二百八十八，六百四十八，八百六十四，又复说二千，五百九十二。
如是阿那含，其数有五倍。已说一切阿那含，五阿那含相今当说。利根软烦恼，住于一种业，是中般涅槃，分别六种性。
利根软烦恼住于一种业是中般涅槃者，此人利根及软烦恼，作中阴业增长，不作生阴业，彼于欲界没住色界中阴得无漏道，以此道舍余结而般涅槃，是名中般涅槃。度欲界难故，非欲界中阴般涅槃。若欲令般涅槃者，彼应断不善无记二种结，得若二若三沙门果，越度三界；而欲界中阴于此无能。若色界没者，上流品所摄。问：此人几种性？答：分别六种性。中般涅槃当知六种性，退法乃至不动。若说利根不应退种性者，不然，彼亦建立九品根故。精进勤方便，修习速进道，是生般涅槃，彼亦有二说。
精进勤方便修习速进道是生般涅槃者，生般涅槃人作中阴生阴业，命终受色界天中阴及生阴。彼初生起有行道，谓勤方便及速进道，疾断余结，初生便般涅槃，故说生般涅槃。彼亦有二说者，有说若初生断烦恼般涅槃者，不然，无舍寿行分故。无有舍寿行者，乃至尽寿住。此义为胜。第三勤方便，离于速进道，第四不勤求，三俱说六种。
第三勤方便离于速进道者，彼行般涅槃若差别者，不行速进道，余如前说。名者，起有行道断余烦恼而般涅槃，是行般涅槃。复次依有为缘三昧断烦恼而般涅槃，亦是行般涅槃。第四不勤求者，此无行般涅槃，亦不勤求亦不行速进道，余如前说。名者，起无行道断余烦恼而般涅槃，是无行般涅槃。复次依无为缘三昧断烦恼而般涅槃，亦是无行般涅槃。三俱说六种者，行与无行及生般涅槃，当知俱说六种性。此三种虽皆是生般涅槃，义差别故，说三无过。超半超处处，是名为上流，此亦六种性，当知进不进。
超半超处处是名为上流者，上流有二种：或先得勋禅，或不得。彼先得者，先勋修三禅而后退住初禅，初禅味相应命终生梵天中。彼亦三种：超、半超及一切处没。彼超者，生初禅乃至离第三禅欲勋修满超第四禅，彼命终生阿迦腻吒天。半超者，从梵天没或生一二三处，然后生阿迦腻吒天。一切处没者，生一一处乃至阿迦腻吒天。先不得勋者，不生净居天，生无色界，余如前说。问：此几种性？答：此亦六种性。上流亦六种性，退法乃至不动。此非初住不动种性根，谓退法种性于勋修禅退后得见到。当知进不进者，上流者当知有进不进，应作四句。当进修非不进者，谓住欲界梵天。不进非当进者，谓住阿迦腻吒天。亦进亦不进者，谓住余天。非进非不进者，无也。若向无色界者，非勋修，是故说生无色界。问：世尊说七士夫趣。彼云何建立七士夫趣？答：谓生根烦恼，是说有三种，不生亦复然，及二上流一。
一阿那含，四因缘故七种建立，所谓根建立、烦恼建立、生不生建立，及上进建立。彼生者，初利根软烦恼。第二中根中烦恼。第三软根上烦恼。如生三，不生亦三。上流者说上进，凡夫转还故非上流。无色界上流有五事胜，谓界胜、地胜、正受胜、阴减、烦恼断。虽有五事胜，不得勋修，故不建立士夫趣。如是九烦恼，在于上八地，谓彼双道灭，世尊之所说。
如是九烦恼在于上八地者，如欲界修道断烦恼有九品，从软软至上上。上八地亦如是，谓四禅、四无色，彼初见道起，以一种道断九种烦恼。问：若色无色界烦恼亦九种，彼何故不建立离欲人耶？答：一处中二生非分故。欲界有如是天、如是方、如是家，圣人二生，非色无色界圣人二生。若二生者，无生般涅槃乃至上流。谓彼双道灭世尊之所说者，此三界烦恼，当知无碍解脱道灭，无碍道能断烦恼，得解脱道、得解脱证。无碍道断烦恼，解脱道不失所作，故说双道灭。若言解脱道断烦恼者，云何？为起耶、未起耶？若起者，彼初尽智生时应有烦恼，此则非究竟。若未起者，不应未来道断烦恼耶？问：为何道断烦恼耶？答：有垢无垢道，俱能离八地，住彼说身证，谓得灭正受。
有垢无垢道俱能离八地者，有垢者世俗道，无垢者圣道。除第一有，余地离欲时，当知有漏无漏道。离第一有唯无漏，有漏于彼非分故。世俗道攀上地故，离下地烦恼如折楼虫。非想非非想处，无有上地可攀能离彼结，自地系缚故，不能离自地结。如人被缚，不能自解。彼世俗无碍道三行：若粗、若苦、若粗障。彼现故说粗，三苦成故说苦，易观故说粗障。解脱道亦三行：谓止、妙、出，一一行无碍道。下缘解脱道，上缘圣行，后当说。住彼说身证，谓得灭正受者，住八地见道修道断，一地见道断中住，得灭正受，说名身证。是故学人于第一有，一一离欲中起灭正受。彼或具结所缚得灭正受，或八品尽得。世尊以度诸正受故，说言度一切非想非非想，想知灭身作证具足住法，以涅槃与身合故说身证。灭正受，定品当广说。金刚喻定次，必生于尽智，生意我生尽，应供离诸漏。
金刚喻定次必生于尽智者，非想非非想地离欲第九无碍道，名金刚三摩提。无一不坏，故名金刚。此义择品当广说。金刚定次第必生尽智，此初二智或苦比智或集比智，谓彼尽智起已起自己行，生意我生尽。彼非想非非想处四阴缘有根本故。应供离诸漏者，彼尽智生，一切有漏尽，名为应供，应一切供养故、害一切烦恼故、更不于有田种识种子故。不动阿罗汉尽智次第无生智起，彼尽智一刹那，无生智或一刹那，若次第等见现在前一刹那，若无生智现在前则相续。时意解脱，尽智或一刹那，若次第等见现在前一刹那，若复尽智现在前则相续。问：阿罗汉几种？答：阿罗汉六种，随信行生五，彼得于二智，当知时解脱。
阿罗汉六种者，谓退法、思法、护法、住法、必升进法、不动法。若初学地不常方便不顿方便，是名退法。思法亦如是，堪能思愿。护法者，常方便不顿方便，以随护故不退。住法者，顿方便不常方便，不退亦不进。必升进者，常方便顿方便，是钝根，能得不动。不动法者，常顿方便，是利根。有说若退法者必退，乃至得必升进，必升进者必升进。彼说六种，是欲界阿罗汉。色无色界有二种，住法及不动法。有说退法不必退，若退者唯此种性非余。彼说三界悉有六种阿罗汉。随信行生五者，此六种阿罗汉中，前五种是信种性，彼成就二智，谓尽智及无学等见。彼或时退故，不说无生智。世尊以更不受生故，一切契经说更不受后有知如真。当知时解脱者，当知此是时解脱，衣食床卧具处所说法及人随顺故。善根增进，不能一切时随所欲进故，说时解脱。不动法利根，是不时解脱，彼得于三智，自解脱成就。
不动法利根是不时解脱者，若不动法，一向利根，能一切时随所欲进修善业，不待众具。是不时解脱彼得于三智者，彼成就三智：尽智、无生智及无学等见，是不退法。自解脱成就者，当知彼自已相似，名解脱成就。时意解脱者，待时故。时意解脱成就不动法者，不动故。不为烦恼所动故说不动，是不退义。问：何故时意解脱名为爱，非不动耶？答：彼极自护故。犹如一目，不自在故、畏退故。如借他物，彼相系善根非分故。不动解脱有相系善根，谓彼有余三摩提故，是故不名爱。慧解脱当知，不得灭尽定，若得灭尽定，当知俱解脱。
慧解脱当知不得灭尽定者，此六种阿罗汉，不得灭尽定者说慧解脱，以慧力解脱烦恼障故名慧解脱。若得灭尽定当知俱解脱者，此六种阿罗汉得灭尽定者说俱解脱，彼慧力离烦恼障心得解脱，灭正受力离解脱障得解脱，是故名俱解脱。若复退法一切俱解脱，作四句。退法非俱解脱者，谓退法不得灭尽定。俱解脱非退法者，谓五种罗汉得灭尽定。亦退法亦俱解脱者，谓退法得灭尽定。亦非退法亦非俱解脱者，谓五种罗汉不得灭尽定。乃至不动解脱亦如是。诸根说九种，亦说九种人，七种诸声闻，缘觉及如来。
此说九种根，谓软软乃至上上。阿罗汉人亦九种，谓前五种，及二不动解脱：或因时解脱得不动，或始得不动。此七种声闻，及缘觉、如来，是名九种人。已说根建立人，若人成就根今当说。软中最软根，是为初种人，乃至增上上，第九人当知。
彼退法成就软软根，思法软中，护法软上，住法中软，升进中中。因时解脱种性不动法中上，初不动解脱上软，缘觉上中，如来上上。谓以学种性，得彼无学果，或即彼种性，或进不退转。
六种阿罗汉，或以学地如是种性得阿罗汉，即彼种性罗汉。或增益根得不退转，彼种性修习根故。彼退法有三事，后当说。不动法唯一事，即住彼般涅槃。余阿罗汉有二事。已说根本种性阿罗汉，增进根今当说。所谓三四五，六七次第增，是诸退法等，说五罗汉等。
彼退法有三事，谓退住、学法、退法根。若住彼般涅槃，若上增进根，思法有四事，谓退住学根，退即住退法根。若异者应进不退，前说彼种性不退故。住退法根，即住彼般涅槃上增进根。护法有五事，谓护法退住学根、住退法根、住思法根，即住彼般涅槃上增进根。住法六种，必升进七，随其义说。已说建立贤圣人相，建立法今当说。谓随信行法，若随法行法，及与见谛道，是尽同一相。
随信行法、随法行法及见谛道，此三种法尽同一相。差别者，随信行者钝根，随法行者利根。于中诸根法，是名未知根，谓余有学法，佛说已知根。
于中诸根法是名未知根者，彼见谛所摄根数有九法，谓意根、乐根、喜根、舍根、信等五根，是名未知根。此诸根，随信行、随法行所成就。名者，未知当知，故说未知根。问：苦法忍生观欲界五阴，后苦法智生，非于五阴已知当知耶？若言未知当知，此则不然。答：忍非智非智性，故无过。忍是见，非智性故。以智知故，非不然。谓余有学法佛说已知根者，除见道学法，余学法即此根数九法说已知根。此根信解脱、见到、身证所成就。虽道比智生观道比忍，是未知当知，以少故不说，如大海一渧、须弥一尘、虚空蚊处。当知无学法，是说无知根，得果舍前道，无碍智所说。
当知无学法是说无知根者，当知无学法即此根数九法说无知根，此根慧解脱俱解脱所成就。彼见道六地：四禅、未来、中间，非上地方便善根，非分及非广境界故。修道学法九地：此六地，及三无色五阴性。得果舍前道无碍智所说者，得果时当知舍前无漏道。得须陀洹果，舍见道得斯陀含果。若先倍欲尽，亦舍见道。若次第者，舍须陀洹果及须陀洹进向道。得阿那含果，若先欲爱尽，亦舍见道。若次第者，舍斯陀含果及斯陀含进向道。得阿罗汉果，舍阿那含果及阿那含进向道。问：世尊说随信行等七人。云何建立耶？答：方便及诸根，正受解脱俱，当知贤圣七，事则说有六。
方便及诸根正受解脱俱当知贤圣七者，五因缘故说七人，名七非事七。五因缘者，谓方便、根、正受、解脱、正受解脱。方便者，随信行、随法行。随信行者，信多故，说随信行。先种诸业信他故作，后得道已以本名说。随法行者，先自思惟兴造诸业，后得道已以本名说。根者，信解脱、见到。钝根说信解脱，利根说见到。正受者，是身证。解脱者，是慧解脱。正受解脱者，是俱解脱。事则说有六者，此诸圣人有六，见道有二，谓随信行、随法行；修道有二，谓信解脱、见到；无学道有二，谓时解脱、不时解脱。随信行人应说一，谓七人根故。应说三，谓软中上种性故。应说五，谓退法乃至必升进道故。应说十五，住苦法忍乃至道比忍。离欲者应说七十三，欲界离欲十，谓具缚乃至九品尽。初禅九，乃至无所有处。复次根种性道依建立增亦应广说。如是随信行人有十四万七千八百二十五，彼所摄受。一三五十五，及与七十三，谓根种性道，离烦恼当知，三倍次五倍，十五及九倍，如是众多种，唯说随信行。
当知余圣人，随其义亦应如是说。问：如契经说，向须陀洹等八人。此云何？答：以有五事故，说有八人名，先后事各一，中间则有三。
此四向四果说八人名，事有五。向须陀洹及阿罗汉，此名一事亦一。须陀洹及向斯陀含，此名二事一。斯陀含及向阿那含，阿那含及向阿罗汉，亦如是。彼前四人成就一地圣道，即此亦说家家及一种。向阿那含果，或一地乃至六地。阿那含果，或三地乃至六地。向阿罗汉，或三地乃至九地。阿罗汉成就九地。彼沙门果道坏地坏，应作四句。道坏非地坏者，斯陀含果。地坏非道坏者，阿罗汉果。道坏地坏者，阿那含果。道不坏地不坏者，须陀洹果。已尽为解脱，得依于一果，不秽污第九，灭尽应当说。
已尽为解脱得依于一果者，向道中诸解脱道得解脱得果时，法智品所断，尽得一解脱。得比智品所断，尽得二解脱，得道不坏故。故说一得果。时说五因缘，得未曾道舍曾道，顿得八智，一时修十六行，得一味解脱果。问：秽污断前已说，不秽污云何断？答：不秽污第九灭尽应当说。前已说烦恼眷属九品断，不秽污者住第九无碍顿断，非渐渐。不秽污者，世俗善及不隐没无记。五阴秽污色亦第九无碍断，以少故不说。问：何故烦恼九品断，不秽污第九无碍断耶？答：烦恼圣道相违故。圣道与烦恼相违，不秽污不相违，是故彼如是。如是道起，随所应断烦恼断，软软道起上上烦恼断，乃至上上道起软软烦恼断。如小明灭粗闇，大明灭微闇，彼亦如是。以秽污者自性断不成就，不秽污者舍烦恼过如杂毒。无著相似名，彼能获不动，信解脱种性，升进亦增道。
无著相似名彼能获不动者，非彼一切阿罗汉能得不动，唯功德名相似者得。谓必升进于彼五种中增进根者得，谓退法进至思法，如是次第尽当知。又得不动有九无碍及九解脱道，如得阿罗汉也。九无碍道八解脱道时解脱摄，第九解脱道不时解脱摄，彼一切果道所摄。彼方便道，若无漏者果道所摄，有漏者不摄。信解脱种性升进亦增道者，彼信解脱，若必升进种性，能得见到非余性，是故学地五种亦增进根。增进道者，谓炽然根。增进根者，人中增非余趣，圣道增非世俗道。学者依禅，无学者依禅及无色。须陀洹、斯陀含依未来增进根，即彼舍一地得一地。阿那含，若先依初禅及眷属超升离生及次第未得第二禅，彼增进根者舍三地果得三地果。若得第二禅非第三禅后依初禅增进根者，彼舍三地果及四地胜果道，即得三地果。如是乃至得无漏无所有处，舍三地果及舍九地胜果道，得三地果。若谓舍多道得少道应退者，不然。何以故？得胜道故？彼人意解故。问：舍道亦舍断耶？答：世俗道断者不舍。若非想非非想处烦恼一一种断，得见到时，彼非想非非想修道断舍断，及对治而不成就烦恼得，如凡夫生上地时。又复若先依初禅超升离生，后依第二禅增进根者，彼舍三地果及四地胜果道，得四地果。如是一切地应广说。若住果而增进根者，彼方便无碍及解脱道果所摄。若住胜果道增进根者，若彼方便无碍道胜果道所摄、若解脱道果所摄，一方便道一无碍道亦一解脱道。如是见道亦六种性，而无增进根，以速道故。如是决定分善根亦六种性。修行者次第增进根，唯世间第一法无增进根，以一念故。已说诸根满，谓学满非满今当说。或有学果满，或根或正受，或复三俱满，无学二亦然。
彼学有三事满，或果满、或根满、或正受满。若信解脱阿那含不得灭尽定者，唯果满非根满，软根故；非正受满，不得灭尽定故。见到、须陀洹、斯陀含，唯根满非果满非正受满。信解脱、阿那含得灭尽定，果满及正受满非根满。见到、阿那含不得灭尽定者，果满及根满非正受满。见到得灭尽定者，三事满。无学二亦然者，一切无学果满，无二果性故。慧解脱软根者，果满非根满。利根者，果满及根满，俱非正受满。俱解脱软根者，果满及正受满非根满。利根者，三事满。问：三种满谓善观谛，云何观谛？为顿耶、为渐渐耶？答：建立功德恶，渐渐见真谛，无碍道力得，有为无为果。
建立功德恶渐渐见真谛者，于此真谛见过恶故，立苦集谛。见功德故，立灭道谛。是故非见过恶时见功德，亦非见功德时见过恶，体异故。亦非不如实见谛，名谛无间等。亦非一智总观谛，谛众多性故，是故渐渐见真谛。有说无我行顿无间等。彼如是说：无我行缘一切法，应顿无间等者，不然。何以故？颠倒众多故、自性相应共有法非境界故、谛异相故。无我等于此谛众多门，颠倒非一。无我起断众多自性惑，是故非一。无间等渐渐，无间等择品当广说。问：谛无间等得沙门果云何？为有为果耶、无为果耶？答：无碍道力得有为无为果。烦恼数灭及解脱道俱无碍道力得，是故俱说沙门果。烦恼灭是解脱果及功用果，解脱道是功用果及依果。问：此无间等有几种？答：谓三无间等，缘事见无间，当知有三种，或二亦复一。
三种无间等，谓缘无间等、事无间等、见无间等，彼慧三种无间等。缘无间等者，有缘故。事无间等者，能成事故。见无间等者，见性故。慧相应法二种无间等：缘无间等及事无间等；彼共有法唯一，事无间等。彼苦忍苦智于苦谛三种无间等，于灭谛道谛事无间等。当知集忍集智于集谛亦如是。灭忍灭智于灭谛三无间等，于苦集道谛事无间等。道忍道智于道谛三无间等，于苦集灭谛事无间等。修道随其义，当知如是。见谛无间等，以是因缘当知渐次无间等。
已说建立贤圣人，智今当说。若智性能了，明照一切有，有无有涅槃，彼诸相今说。
若者，若其事。智者，决定义。了者，分别也。明照者，观察也。一切有者，极三有际，谓苦集谛。有者，有性也。有无有者，有尽也。涅槃者，诸烦恼灭，此说灭谛。彼诸中亦示道谛相者，自性自然性。今说者显示自性也。问：何等为智？答：三智佛所说，最上第一觉，谓法智比智，及世俗等智。
此三智摄一切智。法智者，若智境界欲界苦集灭道无漏智也，此初受法相，故说法智。比智者，若智境界色无色界苦集灭道无漏智也，若此行法智转，即此行随转，是比智，以比类智故说比智。等智者，若智境界一切法有漏智也。等者多受俗数，谓男女长短等，故说等智。苦集及灭道，二智从谛生，是名与四智，牟尼随谛说。
此法智、比智随谛转，世尊随彼谛声说，境界苦谛说苦智，境界集灭道谛说道智。若智观他心，是从三中说，尽无生智二，境界在四门。
若智观他心是从三中说者，三智观他心，以法智品为境界说法智，以比智品为境界说比智，以有漏心心法为境界说等智。尽无生智二者，尽智、无生智是二智。谓法智、比智，彼所作究竟决定转是尽智，不复当作；决定转是无生智。问：何谛境界？答：境界在四门，谓彼缘四谛。问：若世尊说三智，云何说十？答：对治及方便，自性行行缘，已作因长养，是故说十智。
七因缘故说十智，谓对治、方便、自性、行、行缘、已作、因长养。彼对治者，法智、比智是无漏智，欲界对治说法智，色无色界对治说比智。法智虽色无色界对治，而非一切亦非全种，是故不说。方便者，他心智亦智心法，但彼方便欲知彼心故。自性者，等智多取俗数，如前说。行者，苦智集智，此二智行不坏缘坏，一缘故。此二智共一缘，是故于彼缘无常行转，是苦智亦应说无常。智以苦极增厌，故名苦智。复次不共故，苦行一向有漏缘。无常行者，若有漏三谛缘，若无漏有漏缘。空无我行者，若有漏一切法缘，若无漏有漏缘。是故苦智苦行应作四句。或苦智非苦行者，谓苦智行余行。或苦行非苦智者，谓苦智相应法。或苦智亦苦行者，谓苦智行苦行。或非苦智亦非苦行者，谓苦智行余行诸相应法。如行，已行当行亦如是。如苦行无常，空无我亦如是。如苦智十二，乃至道智亦如是。行缘者，谓灭智道智。以彼智缘不坏、行亦不坏。已作者，谓尽智，所作已作故。因长养者，谓无生智，因一切无漏智故、住不动身故。已说因缘建立十智，善等分别今当说。九智唯说善，一智三分别，一见二非见，余则有二种。
九智唯说善者，除等智，余九智说善，爱果故。一知三分别者，等智或善或不善、无记。一见者，他心智，是见分别性故。二非见者，尽智、无生智非见，非分别性故。余则有二种者，余七智，或见或非见。若法智、比智、苦集灭道智、尽智、无生智所不摄者是见，摄者非见。等智，或见或非见。五见、世俗正见是见，以捷疾故。疑、爱、恚、慢、无明相应慧非见。何以故？二使覆故。无明相应慧虽无二使，一能极覆，非余烦恼。何以故？非观察方便故。不隐没无记慧非见，不捷疾故。五识相应慧非见，非思量性故。学与无学六，二智说无学，非学无学一，当知一三种。
学与无学六者，谓法智、比智、苦集灭道智，或学或无学。若学人所得是学，若无学人所得是无学。二智说无学者，尽智、无生智是无学，离烦恼住故。非学非无学一者，谓等智，是非学非无学，有漏故。当知一三种者，谓他心智，或学、或无学、非学非无学，若唯以学心心法为境界是学，若以无学心心法为境界是无学，若唯以有漏心心法为境界是非学非无学。八智性不断，二知二种说，有漏无漏一，一则说有漏。
八智性不断者，除他心智及等智，余八智不断，离垢故。二智二种说者，他心智，若有漏是修道断，若无漏是不断。等智，若忍对治是见断，若智对治是修断。有漏无漏一者，他心智，或有漏或无漏，以有漏心心法为境界是有漏，以无漏心心法为境界是无漏。一则说有漏者，等智一向有漏，烦恼住处故。当知八智不断说无漏。四智有为缘，有常缘则一，五智二境界，明智之所说。
四智有为缘者，谓他心智、苦集道智有为缘，以阴为境界故。有常缘则一者，谓灭智无为缘，以涅槃为境界故。五智二境界者，谓法智、比智、尽智、无生智，以三谛为境界是有为缘，以灭谛为境界是无为缘。等智亦以三谛为境界是有为缘，以数灭及虚空为境界是无为缘。法智应当知，是从六地起，比智则九地，他心智在禅。
法智应当知是从六地起者，法智六地可得，自性得也，谓四禅、未来、中间，非无色，无色不缘欲界故。比智则九地者，比智九地可得，谓未来、中间、四禅、三无色。他心智在禅者，谓根本禅有他心智，是四支五支定果故。等智应当知，在于十一地，谓彼诸余智，品品如前说。
等智应当知在于十一地者，等智在十一地，谓欲界、未来、中间、四禅、四无色。谓彼诸余智品品如前说者，谓苦集灭道智、尽智、无生智，若法智品在六地如法智，若比智品在九地如比智。若说诸念处，一智当知后，三则说一智，余四明智说。
若说诸念处一智当知后者，谓灭智是法念处，无为缘故。三则说一智者，谓他心智，他心心法缘故，是三念处，除身念处。余四明智说者，谓余八智是四念处，五阴缘故。一智欲界依，二界依有一，二智三界依，余六一或三。
一智欲界依者，法智唯欲界依，以法智随生或欲界四大造故。二界依有一者，他心智欲色界依，依色故。二智三界依者，比智、等智三界依。余六一或三者，苦智等六智，若法智品欲界依，比智品三界依。名则十六行，事或说十六，离于十六行，除闇非无漏。
名则十六行者，谓无常、苦、空、非我，因、集、有、缘，灭、止、妙、出，道、正、迹、乘。众缘所持故无常，逼迫故苦，我所见对治故空，我见对治故非我。种子法故因，等起故集，相续故有，相成熟故缘。诸阴尽故灭，三火息故止，离内恼故妙，离外恼故出。趣向故道，巧便故正，等趣故迹，至究竟故乘。复次非究竟故无常，重担故苦，内离人故空，不自在故非我。来方便故因，出生方便故集，增长故有，与依故缘。不相续离相续故灭，离三有为相故止，善故常故妙，第一休息故离。邪径对治故道，不正对治故正，登涅槃城故足，一切有对治故乘。问：事有几行？答：事或说十六，此名十六行。有说事有七，谓苦行名四，事亦四，颠倒对治故。集行名四，事一；灭道亦如是。如是说者，名十六事，亦十六者善。问：离十六行更有无漏慧耶？答：离于十六行余闇非无漏。离十六行，无有无漏慧。如契经说：我生已尽，此亦是苦，等行生尽。如言我斫木，为谁斫？谓斧斫，此亦如是。问：此诸智各有几行？答：二智十六行，法智及比智，如是行或非，是说为等智。
二智十六行法智及比智者，如所说十六行，一切法智、比智转。如是行或非是说为等智者，等智行十六行，亦非十六行。十六行者，谓暖等善根是十六行及余不定闻思慧。亦非者，如病如痈等行，是名为非。问：若等智是十六行者，何故不说名苦智乃至道智？答：坏境界故。无漏行不坏境界，别谛缘故。有漏行坏境界，有漏无常行三谛缘，空非我行一切法缘。四智有四行，决定行所说，若智知他心，如是行或非。
四智有四行决定行所说者，苦智有四行，乃至道智亦如是。若智知他心如是行或非者，若无漏他心智是道四行，有漏智非自相境界故。尽智无生智，离空无我行，说有十四行，谓近于等故。
尽智无生智离空无我行说有十四行者，尽智、无生智十四行，除空、无我行。问：何故非空无我行耶？答：谓近于等故。尽智、无生智，第一义而近等；空、无我行，第一义近第一。问：彼诸行为谁能行？亦为他所行耶？为何等性？答：谓慧行能行，亦为他所行，余有依二种，无依他所行。
谓慧行能行亦为他所行者，慧自性是行，能于彼尔炎中行无常等行，彼亦为无常等行所行。余有依二种者，除慧，余相应等法是亦能行，有缘故；亦为他所行，他所缘故、非行非慧性故。无依他所行者，若彼不相应法，谓色、无为、心不相应行，是他所行，非慧性故。非能行，无缘故。已说建立行，建立得今当说。谓初无漏心，或有成就一，二或成就三，四时各增一。
谓初无漏心或有成就一者，谓初苦法忍相应心，若未离欲成就一等智，若离欲成就他心智。二或成就三者，第二苦法智相应心，若未离欲成就三智：苦智、法智、等智，若离欲成就他心智。四时各增一者，于上四时一一增苦比智。若未离欲，四智：法智、比智、苦智、等智若离欲，得他心智、集法智增集智、灭法智增灭智、道法智增道智。忍中不得智，非智性故。集灭道比智不增智，以苦比智得名故。已说成就智，修今当说。若得修于智，谓在圣见道，即彼当来修，诸忍亦如是。
若得修于智谓在圣见道即彼当来修者，见道诸智现在修，即彼未来修。谓苦法智现在修，未来修苦法智，非忍非余智。如是乃至道法智。诸忍亦如是者，苦法忍现在修，即彼未来修，非智非余忍。一切忍亦如是。问：何故见道唯修自分，修道修自分及非自分耶？答：彼初得种性故，见道初见谛故，唯修自分非余。又不杂道故、捷疾故、不觉道故。于彼三心中，得修于等智，当知最后心，或修七或六。
于彼三心中得修于等智者，见道三心无间等边修等智，谓苦集灭比智。若依禅未来超升离生，彼修一地见道、二地等智，谓禅未来及欲界。若依初禅超升离生，修二地见道、三地等智。乃至第四禅，修六地见道、七地等智。问：道比智边何故不修等智耶？答：边非分故。谛无间等边修故，名无间等边。无能修一切道及佛边际，而知一切苦集灭。复次世俗智于彼谛曾无间等故。修见道眷属故，无间等边等智是见道眷属，道比智是修道，所以无色界不修，以无见道故。问：法智何故不修？答：谛无间不究竟故。若修者，应说无间等中。若欲界者，则四阴性，以不定故。若色界者，五阴性，以定故、智增故说修等智。若苦无间等边有四事，欲界缘欲界苦，色界缘色无色界苦；集灭无间等边亦如是。是不生法，依随信行、随法行故。彼随信行、随法行成就而不现在前。或修七或六当知最后心者，若离欲得道比智，未来修七智，除等智、尽智、无生智。若未离欲，修六智，除他心智。修非想非非想处对治道，等智非彼对治故不修。于彼上修道，十七无漏心，当知修于七，增益根或六。
于彼上修道十七无漏心当知修于七者，若未离六种欲，从须陀洹果进九无碍道八解脱道，修七智，此道禅未来摄故。无他心智、尽智、无生智，是无学故不修，余七智必修。若世俗智离欲，彼现在修一等智，未来修七。若无漏者，四法智一一现在修，未来七。增益根或六者，谓信解脱求见到，彼无碍道修六智，非他心智，无碍道相违故；非等智，似见道故；非尽智，无生智无学故。若未离欲，解脱道亦修此六；若离欲，修七智。是故说或升进得不动者，九无碍道修七智；非他心智，无碍道相违故；非等智，非第一有对治故；非无生智，未得故。八解脱道修八智，亦得他心智故。第九解脱道修十智，是故说或。得不还果时，及离上七地，勋修诸神通，解脱修习八。
得阿那含果必得根本禅，故修八智，除尽智、无生智。及四禅、三无色，此七地离欲时，九解脱道修八智；若世俗道离欲时，等智现在修，未来八；若无漏道离欲者，是苦等六智一一现在修，未来八。六智者，谓苦比智、集灭道比智及灭道法智也。勋修禅一解脱道，学修八智，无学修十智。神足、他心智、宿命通一解脱道亦修八智，根本禅摄故。天眼、天耳解脱道无记故不修。此诸无碍道，及灭第一有，即彼八解脱，当知修于七。
七地离欲无碍道，及熏修禅二无碍道，学诸通五无碍道修七智，除他心智，无碍道相违故。第一有离欲八解脱道修七智，除等智，非对治故。第一有离欲，无碍道修六，上乘应当知，修习于下地。
第一有离欲无碍道修六者，第一有离欲九无碍道修六智，除他心智及等智。一切方便道有漏无漏修八智。上乘应当知修习于下地者，若此地离欲即修此地无漏智及下地，谓初禅离欲即修初禅功德及未来，如是乃至第一有离欲修一切地无漏功德。上对治，名为上乘。无学初心中，修于一切地，无学相似修，或苦习比智。
无学初心中修于一切地者，无学初尽智相应心修九地功德。问：修何等种无学功德？答：谓无学相似修。若退法者，修九地软软功德，乃至如来地修上上功德。问：无学初心何智？答：或苦集比智，或苦比智、或集比智。生缘故作如是念：我生已尽。此非想非非想处四阴生缘最后尽故。已说修无漏功德，有漏今当说。尽智心俱修，善有漏功德，九地至一地，次第修亦减。
得阿罗汉果时，或修九地善有漏功德，乃至成一地。问：何故九地乃至一地也？答：谓生于欲界修九地有漏，若生第一有则修于一地，若生欲界得阿罗汉果。
得尽智所修九地善根，若生初禅修八地，除欲界。如是乃至非想非非想处，即修彼地善根。问：何故于此处修三界善根？答：一切缚解永苏息故，如三等缚解。如降伏烦恼力士，众咸称善。如王登祚解脱灌顶，一切皆献珍奇宝物。先虽得下地功德，以上地烦恼故智光不明，得阿罗汉果一切功德增修照明。修义，择品当广说。问：世尊说见智慧，为一、为异耶？答：诸忍则非智，尽无生非见，余一切圣慧，当知三种性。
诸忍则非智者，八无间等忍非智，不决定故、自品对治疑得缚故、决定义是智义故。复次忍者希望求，智者希望息。复次忍是见，非智性智性。尽无生非见者，尽智、无生智非见，息求故、中平故、背生死故。余一切圣慧当知三种性者，除忍及尽智、无生智，余慧种能求故，见决定故智。问：何者是？答：学八智及无学等见。若善有漏智，在意则是见，烦恼见是智，此及余说慧。
善有漏意地智，能求故见。有说非一切意识相应善有漏智是见性，谓从不思量识身所起故非见。命终心非见，羸劣故。起作心非见，外向故。如是好，谓初说。烦恼见是智者，若见自性，谓身见等，从思量生故说见，亦说智决定故。此及余说慧者，此说若智若见及余未说者，谓意识相应无记，除五见，诸余意地染污及一切五识相应，当知一切是慧。谓彼说未说者，若无记慧非见，不捷疾故。工巧慧虽捷疾而非见，求生所障故。染污前已说。五识相应慧非见，不分别故、不捷疾故、一往故。问：一一智几智缘？答：法智及比智，观察于九智，因智及果智，境界于二智。
法智及比智观察于九智者，法智缘九智，除比智。比智亦缘九智，除法智。问：何故不展转相缘？答：下上境界故。法智缘下、比智缘上，是故不展转相缘。如二人同止，一人观下、一人观上，地空异观，故不相见面。若言不自缘如不自见面者，不然，续观故。因智及果智境界于二智者，苦集智缘有漏，他心智及等智，苦集谛所摄故。道智缘九智，解脱智无缘，余一切境界，决定智所说。
道智缘九智者，道智缘九智，除等智余九智，缘道谛所摄故。解脱智无缘者，灭智不缘智，缘无为故。余一切境界决定智所说者，余四智，他心智、等智、尽智、无生智缘十智。问：如前说若欲界对治是法智，虽色无色界对治非一切亦非全，何等法智为色无色界对治？答：谓彼灭及道，法智之所行，是三界对治，非欲界比智。
谓彼灭及道法智之所行是三界对治者，有修道灭法智、道法智，是三界修道所断对治。彼于欲界极见过患，思惟欲界行灭及对治，得离三界欲。问：何故非苦集法智？答：下劣上胜故，非观劣能离胜处欲。灭道俱胜，是故观此灭三界欲。复次若缘欲界离色无色界者，是为异厌、异不乐、异解脱，此则不然。问：颇比智离欲界也？答：非欲界比智，无比智，欲界对治自事未究竟故。如王降伏自界怨已然后伏他。法智亦如是，无有比智先灭色无色界后灭欲界也。又法智是极利智，尚灭不善，况无记也。问：神通几智性？答：神足天眼耳，是说一等智，或六智宿命，五说他心智。
神足天眼耳是说一等智者，神足、天眼、天耳一等智，无漏智不以此行。神足者，种种示现，天耳通是天耳识相应慧，生死通是天眼识相应慧。神足，余品当说。天耳方便思惟大声，彼方便渐增，得色界四大所造清净天耳，随声远近一切悉闻。天眼方便思惟明相，彼方便渐增，于眼周圆得色界四大所造清净天眼，处于一方遍睹十方，一切悉见而非一时。或六智宿命者，尊者瞿沙说：六智非他心智，缘现在故；非灭智，缘无为故；非尽智，无生智，非见性故。阿毗昙者说：一等智缘众生名姓等故。方便者，或于自身或于他身，于是处方便即于是处究竟，或复余也。声闻缘觉从前身起乃至究竟，随其所欲。唯有如来随意自在，若前若后随所闻见皆悉忆念。五说他心智者，五智知他心，谓法智知他法智品心心法，自分境界故。比智亦如是。道智知他无漏心心法。等智知他世俗心心法。他心智五也。方便者，或从自身或从自心取其相貌，如是相身有如是相心，以是方便善根渐增，乃至知他心心法，是名成就于色方便，及自心起至成就时，不缘色及自心，离于行缘知他心智根地。人度不知根度者，软不知中上根，谓乃至第四禅地软，知下地软无漏非余。有漏者知有漏，不知无漏。地度者，初禅不知二禅。人度者，学人不知无学人。是故佛心心法，非一切他心智境界，一切他心智事境界、自相境界、心心法境界、现在境界、他境界，除见道，是修道得，故空无相不相应，尽智无生智不摄，离无碍道。问：神通云何如说而生、为异也？答：或有说如说而生。如世尊先说神足，是故前生；乃至后说生死智，是故后生。尊者瞿沙说：谓欲界处起神通如说而生，若色界则异此。修行者闻说色界天而不见，欲见故起天眼，见而不能往故起神足，往而不闻说故起天耳，虽闻而不知心云何往故起他心智，知他心而不自知先所从来故起宿命智。如是说者，神通无有次第正受，亦无超越正受，亦无顺正受，亦无逆正受。当知神通解脱道所摄，非无碍道。问：力无所畏一一几智性？答：处非处智力，及第一无畏，此是佛十智，余此中差别。
处非处智力及第一无畏此是佛十智者，处非处力及初无畏，此十智性，普境界故。问：余力、无畏何智性也？答：余此中差别。处非处力差别有余力，初无畏差别有余无畏，世尊观受化者希望故，建立多种。问：何故世尊自说功德也？答：为求佛道者修念佛三昧故。复次于等解脱现差别故。乐说辩才故，无尽无滞无缺，乃至降伏醉象等中有疑者不知谁力，为彼故显示自力故。复次为受化者说实功德，不过量故、离非大人法故。净业有爱果，不净果不爱，此说为是处，异则说非处，应当如是知，是处非处力。
净业有爱果不净不爱果此说为是处者，因果决定，彼无障碍智知此是彼决定因，谓净业有爱果、不净业不爱果，犹如外种因果随类。异则说非处者，与是相违名非处。应当如是知是处非处力者，等起容受义是处义也，与是相违名非处义也。不伏不屈故、无胜无动故说力。彼十智自性，在于十一地，决定说如来，谓阎浮提依。
彼十智自性者，如前说，普境界故。十智自性缘一切法，是十六行或离行四念处、三正受、三根相应。在于十一地者，谓欲界、四禅、未来、中间、四无色。决定说如来者，说建立如来力，非声闻缘觉。以如来除二种无知故，谓染污、不染污，是故佛智不为非智所屈，是无学及非学非无学，非是学。声闻缘觉虽除染污，不除不染污。如来除二种疑：使处疑、处非处疑。谓阎浮提依者，谓阎浮提身现在前非余，余方无佛出世故。阎浮提人利根易觉，是故佛阎浮提出世非余。第二力八智，于彼事业转，及法受烦恼，余则如前说。
第二力八智者，自业智力八智，除灭智、道智，无漏缘故，是故说八。行或离行，空、无愿相应。问：何缘？答：于彼事业转，及法受烦恼。彼事者是业果，身口业及思是业。法受者有四法受，有法受现世乐后世乐，如是比。烦恼者是业因，于此转、缘此起。余则如前说者，余如处非处力说。诸禅及背舍，正受三摩提，第三力回转，九智余如前。
诸禅及背舍正受三摩提第三力回转者，禅者，四禅。背舍者，八背舍。正受者，无想、定灭尽定及四无色。三摩提者，空、无相、无愿。第三力者，于此禅、背舍、正受、三摩提中转缘此起。问：此力何性？答：九智性，除灭智。及灭四行无相三昧，无为缘故。余如前者，余如自业智力说。于上下诸根，第四力回转，第五说解力，第六于界缘。
于上下诸根者，上者胜，下者劣，根者主。第四力者，上下诸根力也。回转者缘也，谓缘三谛。从缘根方便起，故说上下诸根力，如他心智。第五说解力者，解者欲也，彼亦二种，有胜、有劣，胜者善欲，劣者恶欲。复次欲道及道果者胜，欲生死者劣，此亦缘三谛。从欲方便起，故说欲力。第六于界缘者，界者自性也，有二种，如前说。于彼种种趣，第七力回转，当知已说四，余皆如前说。
于彼种种趣第七力回转者，趣者道也，彼亦种种，向地狱乃至涅槃。彼缘趣及众具，故名趣力。当知已说四余皆如前说者，已说根解界趣力，余因缘当知如禅、背舍、正受、三昧说。或有说趣智力是十智性。知宿命有行，是说第八力，谓禅有烦恼，余则如前说。
知宿命有行是说第八力者，宿命力于宿命所受，若所行所受，种种悉知。彼所行者谓中阴，所受者谓本有，以本有有所受，若刹利、若婆罗门，如是比悉知。是宿命力说一智，谓宿命智有二种，谓曾得、今得。上中下说三地，建立说四。软中上曾得今得说六地，曾得今得说八，下下至上上说九地，及下中上分别说十二，下下等曾得今得说十八地，下中上曾得今得说二十四地，下下等分别说三十六地，下下等曾得今得说七十二，此总说一宿命智。谓禅者，根本禅非眷属，非无色无神通所依三摩提故。四支五支所摄三摩提，神通所依唯禅非余。若依彼禅得宿命通，即知彼禅及下地。若依初禅得神通，知初禅及中间，同一地故。有烦恼者，前已说是等智，是故无无漏事，是法念处。余则如前说者，如趣智力说。第九力当知，远离于所缘，命终及受生，行于众生数。
第九力当知远离于所缘者，生死智力除缘，余如宿命智说。声闻不方便，见千世界；方便者，见二千世界。缘觉不方便，见二千世界；方便，见三千世界。佛不方便，见三千世界；方便，见无量无边亿百千三千世界。问：何缘？答：命终及受生行于众生数，彼缘色入。如所说随业受法如实智，当知彼说眷属；生死智此则内法。第十力十智，或六一切地，示现力明通，余皆如前说。
第十力十智或六者，若说漏尽人所得为漏尽智者，彼说十智性。若以漏尽缘故为漏尽智者，彼说六智，除他心智、苦集道智。一切地者，漏尽智在十一地，摄受生故。示现力明通者，彼漏尽智说名示现，谓教诫示现，令彼欢喜不倾动故说力，永离无明故说明，通种性故说通。宿命智力、生死智力是说通明力，非示现。问：此非非学非无学耶？何故？契经说：三明一向无学。答：无学身中得故、导第一义明故。问：六通何故三通建立明，非余耶？答：三种愚对治故。彼初明灭前际愚，第二灭后际愚，第三灭真谛愚，导三解脱门故。六通中二通是示现非明，谓神足、他心智。二是明非示现，谓宿命智及生死智。漏尽通俱有，天耳通俱无。余皆如前说者，余所未说者，因缘如前说。已说力，无畏今当说。初则如初力，第二如第十，余二如二七，是名无畏安。
初则如初力者，言我等正觉此初无畏，即处非处力。第二如第十者，言我诸漏已尽，此即漏尽力。余二如二七是名无畏安者，言我为诸弟子说障道法，彼言不障道者，无此畏也。此即自业智力。言我为诸弟子说道是贤圣出离，言不出离者，无此畏也。当知此即趣力。问：世尊何故说此契经？答：制善星及婆罗婆诽谤故说此契经。善星言：沙门瞿昙无过人法。为制彼故，说前二无畏。婆罗婆言：沙门释种子法我悉知见。为制彼故，说后二无畏。复次前二无畏是说自安，后二无畏是说安他。不屈伏义是无畏义，离恐怖故。问：力、无畏何差别？答：有说无差别。又说智是力，智光普照是无畏；安住是力，勇猛是无畏；智无尽是力，辩无尽是无畏，如是等。复次一一力摄四无畏，一一无畏摄十力，此十四法。又三不共念处及大悲，是佛十八不共法，不共一切声闻缘觉故不共。念处及大悲是慧性。问：无诤何地？云何行？何处现在前？何缘？何等人起？何等自性也？答：第四禅有垢，无诤三方依，缘欲未生恼，依不动智慧。
第四禅者，无诤在第四禅非余，普境界故、于一切依最胜故、是有垢离圣行故。无诤者，烦恼相违故。三方依者，三方现在前非余，说力所起故。缘欲未生恼者，缘欲界未来烦恼，谓贪、恚、痴、慢自相烦恼，非总相。总相是普境界，是故得四念处舍根相应。依不动者，依离烦恼身得故三昧力故。唯不动法者所能起非余。智慧者，是智慧自性也。彼阿罗汉不行五因缘故，则能令彼不起烦恼，谓正威仪及正说、分别应受不应受、观察住处及观察人。正威仪者，于一方正身坐，若有人来即观其心，观察彼心何等威仪令不起结。若此威仪令彼不起，即时便住如是威仪。正说者，若有人来即观其心，若说而起彼结则不为说，不说而起则便为说。分别应受不应受者，他施众具即观察之，若受其施而起彼结，虽须不受；不受而起，虽不须而受。观察住处者，若住此处而起彼结，虽众具丰足则便舍去。观察人者，先观察人然后入里，若舍若巷有起结者则便不入，云何于彼复作恶缘？为摄他故作是思惟：我于往昔烦恼身时，彼等于我起烦恼故受不爱果。况今离欲，当作方便令彼于我必不起恼。佛及波罗蜜诸声闻等，得无诤满而不数入。所谓妙愿智，远离彼境界，于彼最后得，六智自在性。
所谓妙愿智远离境界者，妙愿智亦在第四禅，是有漏依，三方不动者所得。是智惠性，缘一切法，普境界故。无色依者，观行差别如田夫，是故说四念处。如愿而知故说，愿智欲知而知是其义。于彼最后得者，若起彼智时，谓欲界善心次第初禅现在前，如是次第乃至非想非非想处，如是逆次第乃至欲界善心，复顺次第乃至第四禅现在前。彼复于第四禅从软至中、从中至增，于彼增上第四禅后起愿智。六智自在性者，此智六种自性，谓三无碍智，除辞无碍。又无诤智、后边智及妙愿智。此智三因缘故起，摄他故、摄教法故、觉世间安不安故。义辩漏无漏，在于一切地，佛说为方便，余则如前说。
义辩漏无漏者，此辩十智性，以一切法第一义故。有说六智性，除他心智、苦集道智，以灭谛最第一义故，是故说行念处三昧缘。在于一切地者，此辩在十一地，自性得故。佛说为方便者，义辩以佛所说为方便，若先无佛说则无能起者，不知义故。余则如前说者，余所未说者，如愿智说。所谓为应辩，境界道及说，因明论方便，或三余如前。
所谓为应辩境界道及说者，应辩缘道及言说，是故九智自性，除灭智，有十二行。因明论方便者，此辩不以因明论为方便，则无能起者，不知应不应故。是故说阿毗昙为方便，以因明论无如阿毗昙者，以智具足故。或三者，此辩三智性，谓辩及愿智、最后智。有说知一切法第一义，彼亦义辩。余如前者，余所未说者，如义辩说。法辩缘施设，在于五地中，以数为方便，余如无诤说。
法辩缘施设者，法辩缘名分齐。在于五地中者，谓欲界及四禅，非上地，以无色界不缘名及下地，非分故。以数为方便者，法辩以数论为方便。余如无诤说者，余所未说者，如前无诤说。声明论方便，是则为辞辩，境界于言说，二地余如前。
声明论方便是则为辞辩者，辞辩以声明论为方便，若先不习声明论则不能起离种子故。境界于言说者，此辩缘言说，是故是身念处。二地者，欲界及初禅，非上地，离觉观故。余如前说者，如法辩说。问：辩云何？如说生耶为异耶？答：有说如说生，谓先于法起名巧便，知名未知义，故次第起义辩。虽知义不知辞，故次起辞辩。知辞辩已不能连注说，故次起应辩。又说先起义辩，知义不知名故次起法辩，知名不知辞故次起辞辩，知辞不能连注说故次起应辩，应辩如前说。又说名随说转，是故先起辞辩，后起法辩。义依名转，是故次起义辩。此三辩导应辩。问：此辩云何？为一一得也？答：不然。若得一则具四，如四圣种一时得，此亦如是。
已说智，定今当说。智依于诸定，安不动而转，是故当思定，勤求见真实。
决定义名智，彼善心正性相续名定，建立义名依。依有二种：共起及次第缘，彼二说名依。依定而立故说依。诸定智有八种：四法智、四比智。安不动者，不动摇故说不动。转者取缘义。如灯依净油炷离风处光焰甚明，如是智依诸定离于乱风则不动而转。是故者，说因缘也。定者，智所依，后当说。思者，知见义。勤求者，求欲时也。真实者，不颠倒，谓四真谛。见者，谓无间等。是说真实见，以不离定而起实智故。问：有几种三昧？答：决定说四禅，及与无色定，是中一一说，味净及无漏。
决定说四禅及与无色定者，谓决定智者略说八种。三昧摄一切三昧，谓世尊知差别三昧正受，一切声闻缘觉不知其名，如修多罗广说。是中一一说味净及无漏者，一一三昧说三种：味、净、无漏。善有漏是净，无漏离炽然，味则爱相应，最上无无漏。
善有漏是净者，若善有漏，当知是净。问：善有漏有垢，云何说净耶？答：烦恼相违故、烦恼不杂故、引导无漏故。无漏离炽然者，离烦恼炽然，当知是无漏。彼虽永离烦恼，第一义净当知为差别故立名。味则爱相应者，若爱相应定者，当知是味相应。问：何故爱相应说禅，非余烦恼耶？答：相似故。一向勋着缘是三昧，余烦恼无有着缘如彼爱者。复次已说爱，当知已说余烦恼，是烦恼足故。最上无无漏者，彼总说故，言一一三种。当知第一有唯二种，无无漏，不捷疾故。有二边谓欲界及第一有，圣道离二边名为中道。离二有根本亦如是。若味相应著者名味正受，若不味著者名净正受，若无漏思惟五阴无常等行当知是无漏正受。问：净有几种？答：净者有四分，退分及住分，胜进决定分，随顺诸功德。
退分者顺烦恼，住分者顺自地，胜分者顺上地，决定分者顺圣道。复次退分者若住彼则退，住分者若住彼不进亦不退，胜分者若住彼能胜进，决定分者若住彼则能次第超升离生。复次退分者为烦恼所陵所杂，从禅次第烦恼现在前、烦恼次第禅现在前。住分者彼能厌下地粗等行，受自地寂静等行。胜分者能厌自地过，受上地功德。决定分者暖、顶、忍、世间第一法。如禅，无色亦如是，唯除暖等功德。问：禅何等性？答：五支有觉观，亦复有三受，种种及四心，是说为初禅。
五支者，五支所成。分义是支义，如车有众分。众具义是支义，如王有将士。支者，若异、若即。若异者，如毗陀六支、比丘五胜支。若即者，如十六支散、八支圣道。彼支者，谓觉、观、喜、乐、一心。正受时，先粗心法作想，名为觉。粗心法相续随转，名为观。正受时心悦名为喜。身心离恶故快乐名为乐，是猗息乐非受乐。于缘心心法不散名一心。有觉有观者，初禅有觉有观。问：已说五支，何故别说有觉有观耶？答：支者谓善，秽污亦有觉观故别说。亦复有三受者，彼有三受，谓三识身有乐根、意地有喜根、四识身有舍根。种种者，谓梵天有种种身，有胜有劣，以觉观力生故，有尊长眷属处。及四心者，彼有四心：眼识、耳识、身识、意识。是说为初禅者，此诸法说初禅，胜一切烦恼故。正观一切境界故说禅。第二有四支，种种及二受，第三说五支，此禅亦二受。
第二有四支者，内净、喜、乐、一心。种种者，彼无种种身，觉观非分故。有种种心，谓根本有喜根，喜息已眷属舍根现在前，舍息已复入喜根。及二受者，谓喜根及舍根。此诸法说第二禅。第三说五支者，谓念、正知、乐、行舍、一心。念者，于缘不忘记。正知者，止举舍时分别知。乐者，于缘随顺受。行舍者，乐着乐故不受余求。一心者，于缘不散。此禅亦二受者，彼亦二受，乐根及舍根。此诸法说第三禅。离息入息出，第四有四枝，枝者谓说善，随事如先说。
离息入息出第四有四枝者，第四禅无入息出息，彼正受身毛孔合，四大极密故。四支者，不苦不乐、行舍、净念、一心。不苦不乐者，已离苦乐故。行舍者，不求余事故。净念者，护善根故念，离八上烦恼故净。八上烦恼者，谓四根觉观出入息，离内外乱故。乱义，择品当广说。一心者，于缘心不散。问：初禅二禅何故不立正智耶？答：喜及觉观乱，故不立支种，以是故亦不立念。又不立行舍，猗乐与行舍相违故。问：第三禅何故不立不苦不乐耶？答：随顺无明品故。明无明相违，以是义故第四禅不立正智。问：味相应等三种禅悉成就支耶？答：支者唯说善。当知善禅与支相应，非秽污。问：秽污无何等？答：初禅无，离生喜乐烦恼相应故。第二禅无，内净烦恼浊乱故。第三禅无，念及正知烦恼乐所迷故。第四禅无，净念及行舍烦恼相违故。复次初禅二禅无猗乐，一向善故；三禅四禅亦无行舍。随事如先说者，若事，彼禅先已说，余禅复说者，非未曾事增益。如初禅二禅说喜乐，当知此二枝非四，如是一切地。问：此禅支有几？答：禅支名十八，事则有十一，无色无有支，禅眷属亦然。
禅支名十八者，禅支名有十八：初禅有五支，第三禅亦尔，第二禅四支，第四禅亦尔。支前已说。事则有十一者，初禅五支名五、事亦五，第二增内净，第三增行舍、念、乐、正智，第四增不苦不乐。初禅支非二禅支作四句。初禅支非二禅支者，谓觉观。第二非初者，谓内净。亦初亦第二者，谓喜、乐、一心。非初非第二者，除上说。如是乃至第四禅展转说。无色无有支禅眷属亦然者，四无色及禅眷属不立支，以苦行故。支所摄禅是乐行，是故说彼地为苦道，若彼立支者，应一切地名乐道。有觉亦有观，是说未来禅，禅中间有观，明智之所说。
有觉亦有观是说未来禅者，未至依有觉有观，未至者是初禅眷属。禅中间有观明智之所说者，禅中间有观而无觉，修行者转寂静故。问：何故初禅二禅立中间依，非上地耶？答：彼升降可得故。初禅有觉有观、第二禅无，彼中间有观无觉，故别立依；上地无此升降故不立。未来或二种，谓离味相应，禅中间三种，亦俱说一受。
未来或二种谓离味相应者，有说禅未来二种性，净及无漏，非味相应。彼虽有连锁缚，彼无正受爱，不除受生爱无过。如是说者有味相应。禅中间三种者，禅中间有三种性：味相应、净、无漏，亦有味相应如余地。亦俱说一受者，未来及中间俱有一受，谓舍受。未来者有畏，故无乐受，近欲界故。修行者有畏，故乐受不起，事未究竟故。修行者向离欲而未得，故乐受不起，忧随生故、欲界缚有余故。如人被缚，有解有余犹生疑畏，不起乐受。彼亦如是，寂静劣故。如未来，禅中间亦如是，随其义说。已说地，所起功德今当说。三摩提与通，无量一切处，胜处及诸智，背舍于中起。
彼三摩提者，三三摩提：空、无愿、无相。彼善心平正，故说三摩提。彼空者二种，谓有漏、无漏。若有漏者一切法缘，无漏者有漏缘。此复九种，谓内空、外空、内外空、有为空、无为空、有为无为空、无事空、第一义空、空空。内空者，谓内入空作无我思惟。外空、内外空、有为空、无为空、有为无为空亦如是。无事空者，谓无彼彼物。第一义空者，谓眼起时无所从来、灭时无所至，如是比说。空空者，谓有漏空于无漏空作空空思惟。无愿亦二种，谓有漏、无漏。俱二种缘，随其义说。彼复五种，谓内等三种及有为无愿、无愿无愿。有为无愿者，于有为法以有漏无漏无愿，作无常等行思惟。余如空说。无相者，无相有二种，谓有漏、无漏。彼复四种，谓于内入数灭以有漏无漏作灭、止、妙、出无相思惟，如是外及内外无相亦无相。无相三摩提，修多罗品当广说。重三昧，杂品当广说。通者，六通智品已说。问：若修神通作证道，彼成神通时为起耶不起耶？答：若解脱是无记者彼则起，若善者不起。无量者：二无量无恚，最后说无贪，第三说喜根，谓彼欲界依。
二无量无恚者，谓慈及悲。是无恚善根性，瞋恚对治故。是处恚者以慈对治，非处恚者以悲对治。复次为舍众生命起恚以慈对治，为楚罚众生起恚以悲对治。是故求功德者，能起无量非求过恶，彼乃至断善根所亦求功德，谓见本净业。求过恶者，乃至阿罗汉所亦求过恶，谓见本不净业。最后说无贪者，舍无量是无贪善根性。谓无贪非欲爱瞋恚对治者，不然。何以故？不绝无恚故。问：舍是贪欲对治，不净观亦贪欲对治。何贪以舍对治？何贪以不净观对治耶？答：色贪以不净观对治，淫贪以舍对治。第三说喜根者，喜无量是喜根性，随生法是五阴性。相者，以安饶益是慈相，除不安是悲相，随喜是喜相，任放是舍相。谓彼欲界依者，欲界现在前非余。何以故？乐饶益转故。谓见欲界众生苦，欲令得乐饶益，以除苦故。色无色界无苦。复次瞋恚对治故，慈无量者瞋恚过对治。如所说慈修习多修习除瞋恚，悲除害，喜除不乐，舍除欲爱瞋恚，色无色界无此诸过。又欲界有三方，除郁单越。问：无量正受何等思惟？答：乐苦喜众生，众生无余想，随其所应转，无量众生缘。
于彼众生欲令得乐，如是思惟入慈正受。于苦众生叹言苦哉欲令脱苦，如是思惟入悲正受。欣彼众生，如是思惟入喜正受。惟彼众生无有余想，如是思惟入舍正受。问：慈力不能令苦众生得乐，何故非颠倒耶？答：善故、安希望所起故、正思惟相应故、瞋恚相违故。众生缘者，缘欲界众生。如所说若思惟满一方成就住者，此说器及器中。以是义故，当知无量是有漏，众生缘故。周遍总缘一切众生，谓四生，离此更无有余众生。离欲得、方便得，离欲得者，离欲时得，后方便现在前。问：云何方便？答：慈者从亲起，谓欲起慈心时于一切众生立为三品，谓亲、怨、中。亲复分别下、中、上品。先于上亲品起真实希望，谓父母及余尊重者，谓彼久习恶希望故，饶益心不至，还复摄心作饶益想。如是上亲乃至上怨得平等住，是名成就慈心正受。悲、喜亦如是。舍从中品起，如是广说。名者，缘无量众生，故说无量。胜处说有八，前三色背舍，及八一切处，无贪善根性。
此诸善根当知无贪性，贪对治故。是有漏，意解思惟故。问：此非无贪善根性。何以故？说观说想故。如契经说：内色想外观色，如是广说。观者是慧，是故胜处是慧性。背舍亦说色观，色是初背舍，是故前三背舍是慧性。如是一切处说地普一想，是故一切处是想性。而说无贪性者，不然。答：此诸善根无贪性，慧想增故。彼说见及想，如宿命念及胜色想，是故无过。如曾灭处随念智念增故，言彼忆念曾所更无量事，彼亦是智。如胜色想是慧性，以想增故说胜色想。复次想近故说，是故说想。无过无贪慧，想不相离，一依一行一缘一果一依果，是故说一。当知说余。云何知无贪性？贪对治故。此善根当知贪对治。若是无痴性者，应说痴对治。慧虽一切烦恼对治，痴最近，故非贪。若一切处是想自性者，非烦恼对治，不决定故。是故当知此善根是无贪性。若说彼眷属，是则五阴性，此说三方依，境界欲界色。
若说彼眷属是则五阴性者，当知此诸善根及眷属是五阴性。此说三方依者，此诸善根于三方身起，除郁单越。亦非余。何以故？此诸善根贪欲对治故，非色无色界有贪欲。郁单越虽有贪欲，慧力劣故，是故不能起此善根。欲界诸天虽有贪欲，以着乐故，亦不能起此诸善根。境界欲界色者，此诸善根缘欲界色。初二背舍前四胜处，作青瘀等行，于色入处转，不净行转故，余者净行转，是故得为身念处。问：何故彼修行者于缘受净相耶？答：为试不净故。为成不成耶？观不净者懈怠心生，欲令摄持故。又欲自观知所堪能，作是念：以不净观不起烦恼未足为奇，净观不起乃为奇特。又现善根有所堪能故。背舍中最后，心不相应行，是说二界依，先从欲界起。
背舍中最后心不相应行者，想受灭背舍是心不相应行性。问：一切心心法灭，何故说想受灭耶？答：以此二力故，令修行者于二界极生疲劳：受力故于禅疲劳，想力故于无色疲劳。受想义如阴中说。是说二界依者，欲界色界身现在前，非无色。何以故？非心故。欲色界有色，是故彼心心法灭，命根依色转。无色中无色，若彼正受时心心法灭，命根应断，无所依故。应死非正受，是事不然。先从欲界起者，灭尽正受先从欲界起，于彼退生色界，复离彼欲而现在前。问：何故色无色界得初起禅，无色非灭尽正受耶？答：禅以三事故起，谓因力、业力、法方便力。因力者，谓彼于禅曾已近起。业力者，谓已作受业长养法方便力者，如劫成败时。无色界二事起，因力及业力，无法方便力，以彼无成败故。灭尽正受从说力起，说者欲界，谓佛及波罗蜜声闻说，是故彼欲界身能初起非余。欲界一入正受不过七日，揣食身故，若过者出则融消。色界一入正受时经劫住。余则四阴性，说彼三界依，或无色境界，及以无漏缘。
余则四阴性者，余功德谓四背舍、二一切处，四阴性，除色阴，彼无色故。说彼三界依者，此功德三界现在前。空处背舍、空处一切处，初从欲色界起。或无色境界及以无漏缘者，空处一切处空处地，四阴缘。识处一切处识处地，四阴缘。空处背舍缘四无色及彼因，彼灭一切比智品。识处背舍缘三无色，余如上说。无所有处背舍缘二无色，余如上说。非想非非想处背舍，即缘彼地及彼因，彼灭一切比智品。已说善根自性，谓成就功德今当说。当知或有说，成就四无量，或复成就三，减者则不然。
若生欲界，离欲界欲，及生初禅二禅，成就四无量；若生第三第四禅，成就三无量，除喜。喜根性在二禅，非上地故。减此者无有。或一乃至八，成就于背舍，或四亦复八，成就于胜处。
或一乃至八成就于背舍者，或有成就一背舍，或有成就乃至八。成就一者，若生遍净天，于彼爱尽，果实爱未尽。若生果实，于彼爱未尽。若生空处，于彼爱未尽。成就二者，若生欲界及生初禅二禅，于彼爱尽，遍净爱未尽。若生三禅四禅，色爱尽，空处爱未尽。若生空处，空处爱尽，识处爱未尽。若生识处，即彼爱未尽。成就三者，若生欲界及初禅二禅，遍净爱尽，果实爱未尽。若生遍净及果实，空处爱尽，上爱未尽。若生空处、识处，识处爱尽，上爱未尽。若生无所有处，即彼爱未尽。成就四者，若生欲界及初禅二禅，色爱尽，空处爱未尽。若生三禅四禅，识处爱尽，上爱未尽。若生空处、识处、无所有处，无所有处爱尽。若生非想非非想处，不得灭尽三昧。成就五者，若生欲界及初禅二禅，空处爱尽，识处爱未尽。若生遍净天及果实，无所有处爱尽，不得灭尽三昧。若生非想非非想处，得灭尽三昧。成就六者，若生欲界及初禅二禅，识处爱尽，上爱未尽。若生遍净及果实，得灭尽三昧。成就七者，若生欲界及初禅二禅，无所有处爱尽，不得灭尽三昧。成就八者，若生欲界及初禅二禅，得灭尽三昧。此是总说。若有漏背舍者，下地离欲未生上地，则皆成就。若无漏者，生上地亦成就。或四亦复八成就于胜处者，或有成就四胜处或八。成就四者，若生欲界及初禅二禅，于彼爱尽，遍净爱未尽。若生遍净，于彼爱尽及生果实。成就八者，若生欲界及初禅二禅，遍净爱尽。或一亦复二，八九及与十，当知彼修行，成就一切处。
或有成就一一切处，或二或八或九或十。成就一者，若生空处，即彼爱未尽及生识处。成就二者，若生空处，于彼爱尽。成就八者，若生欲色界，遍净爱尽，果实爱未尽。成就九者，若生欲色界，果实爱尽，空处爱未尽。成就十者，若生欲色界，空处爱尽。已说成就，谓随地功德今当说。五通在四禅，根本非余地，诸智如前说，三无量或六。
五通在四禅根本非余地者，四根本禅成就五通非余地，除漏尽通。何以故？摄受支三摩提故。诸智如前说者，如前智品说，随地所得。三无量或六者，除喜，余无量在六地：未来、中间、根本四禅。或有不欲令在未来。或复说初禅二禅不起悲喜，根相违故。喜根者是自性受喜行转，悲者忧行转，是故彼不相应。如苦集忍智者，不然。何以故？真实行转故。若言苦集忍智极厌而与喜根相应，悲行亦如是者，彼说有过，彼真实思惟故。欢喜生悲者，意解思惟，是故有过。如是说者，导真实思惟故无过。悲虽非真实思惟，而能导真实思惟，是故无过。问：悲、大悲何差别？答：悲者无恚性，大悲者无痴性。复次悲者共声闻缘觉，大悲者不共。复次悲者能悲不能度，大悲者能悲能度。复次悲者缘苦苦众生，大悲者缘三苦众生。悲者缘身苦，大悲者缘身心苦。问：何故名大悲？答度大苦众生故名大悲，大贾得故名大悲，摄受大聚众生故名大悲，大士入大险难故名大悲。彼前四胜处，及与喜无量，亦初二背舍，在于初二禅。
前四胜处及喜等初二背舍，在初禅二禅中，非余也。第三第四禅虽有初二背舍相似善根而不建立，是故亦有初四胜处相似善根。如修多罗说，慈极至遍净，悲极至空处，喜极至识处，舍极至无所有处。有说此经以无量名说圣道，彼受化者以无量名入圣道故。复次彼对治觉支以无量名说，谓第三禅对治觉支以慈名说，如是乃至无所有处对治觉支以舍名说。复次以相似名说者，谓慈者乐行乐受乃至第三禅，悲者苦行空处呵责色转，喜者欣悦行识处者悦识住，舍者舍行无所有处说舍。余有四胜处，及与一背舍，亦八一切处，说在最上禅。
后四胜处净背舍、前八一切处在第四禅，非余下地。亦有净背舍相似善根而不建立，不净所坏故。是故亦有后四胜处相似善根，说地正受及地一切处，彼地正受在欲界及四禅。地一切处在第四禅非余。何以故？离八事恼乱故。欲界色欲有二种，对治彼故。初禅立二背舍、四胜处，初禅色欲亦有二种故。二禅立二背舍，二禅无二种色欲故。三禅不立背舍，乐胜乐故，不能起此等善根。及一切处以彼背舍入胜处，以胜处入一切处。以初背舍入初二胜处，以第二背舍入第三第四胜处，以净背舍入后四胜处，以后四胜处复入一切处。余即名背舍，二一切亦然，灭尽最在后，余无漏九地。
余即名背舍者，除空处、九无阂道及命终心，余善尽说空处背舍。无阂道向第四禅，命终心向生，是故不立背舍。当知余无色亦如是。二一切亦然者，空处、识处、一切处亦即名说。问：识处上何故不立一切处耶？答：修行者先入背舍观而不能胜，然后入胜处而不能无边意解观，然后入一切处无边青意解观。如是黄赤白复如是。思惟此色何所依，观依地大种，然后入无边地意解观。余大亦如是。彼复如是思惟：云何升进？谓觉知。即先入空处一切处。彼觉知何依？观依意识，彼即入无边识处一切处。此依更无所依，是故上不立一切处。灭尽最在后者，灭尽正受第一有中摄。何以故？随顺灭心故，次第渐微故易灭。问：灭尽定不应第一有摄。何以故？如所说度一切非想非非想处想受灭成就住。答：第一有摄。世尊以彼度诸正受及爱欲故说也，学者度正受住故说，无学者度爱欲故说。复次度一切非想非非想处者，此说见道断。想受灭者，此说修道断。如是曾习未曾习、共不共、离欲得及方便得尽当知，以胜故、不共故、界地究竟故。二背舍说身作证，识灭尽正受。及入定心是有漏，随顺灭心故。出定心有漏无漏，彼正受方便得非离欲得。若退而更起者，得未曾得，非已曾得。余无漏九地者，若余无漏功德，谓三三昧漏尽通在九地，谓四禅、三无色、未来、中间。有漏三昧在十一地，谓此九及欲界亦第一有。三背舍当知，有漏及无漏，定智通已说，其余悉有漏。
三背舍当知有漏及无漏者，空处、识处、无所有处背舍，当知有漏亦无漏。定智通已说者，定前已说。诸智、神通，如智品说。其余悉有漏者，余三通似工巧故、受色声自相故，无量者缘众生故，一切处胜处初三背舍得解思惟故，第一有正受不捷疾故，想受灭心相违故，皆悉有漏。问：背舍、胜处、一切处何差别？答：谓彼性背舍，能胜所缘处，无闇普周满，名如所度说。
不向故说背舍。胜彼处故说胜处，以胜处故世尊说胜处。虽非一切修行者能胜彼处，但于缘中烦恼不起亦名胜处。无边意解故说一切处。复次软善根说背舍，中者说胜处，上者说一切处。复次因说背舍，果说一切处，因果说胜处。已说诸功德自性成就地有漏无漏，谓禅无色三种成就今当说。未离欲当知，成就味相应，离下未至上，成就净诸定。
未离欲当知成就味相应者，若彼地未离欲，成就彼地味相应。离下未至上成就净诸定者，谓离欲界欲非梵天，彼成就净初禅及初禅地余功德。凡夫人成就味相应及净，圣人成就三种。住上应当知，成就下无漏，方便生功德，当知非离欲。
住上应当知成就下无漏者，圣人生梵天上，成就无漏初禅及余无漏三昧神通等诸功德。有漏诸功德生处缚，无漏不缚，是故离生处舍有漏功德非无漏。方便生功德当知非离欲者，已说离下地欲成就诸功德，当知得非现在。现在前者，彼非离欲方便得者，谓天眼、天耳智，此无记性故，不入净，无漏，味相应。是故得彼三种禅时，不得作方便已乃现在前。六通，二是无记，解脱道所摄故，余四是善。问：此诸方便所得功德，何等断烦恼？何等不断烦恼耶？答：根本净初禅，是亦同一缚，不能断烦恼，无量亦复然。
根本净初禅是亦同一缚不能断烦恼者，根本净初禅，自地烦恼一缚所缚，故不能断烦恼，他地世俗道现在前时乃能舍离。如人被缚不能自解。彼亦如是，自地味所味，故不能舍离。如人亲友虽劣不舍。彼亦如是，若诸烦恼根本禅对治者彼断得，若不断得彼非对治，是故无漏禅烦恼对治，有漏者方便断。如是乃至非想非非想处。无量亦复然者，无量不断烦恼，缘众生故，法相者断烦恼。复次解脱道摄故，无阂道摄者断烦恼。复次缘现在故，缘三世者断烦恼，以须臾治故。世尊修多罗说，慈断瞋恚。须臾治者，诸结暂息，如负债宽期。当知五背舍，及与八胜处，亦十一切处，不能断烦恼。
空处、识处、一切处及非想非非想背舍，此法根本所摄，不断烦恼，如前说。想受灭背舍，心相违故，不断烦恼。色背舍、胜处、一切处亦不断烦恼，自相境界故；共相道断烦恼，非自相。复次意解思惟故，真实思惟断烦恼非意解。复次假想思惟故，不假想思惟断烦恼。复次事境界故，非事思惟断烦恼。复次解脱道摄故，无阂道所摄断烦恼。二十三种正受：八味相应，八净，七无漏。问：此三昧一一几种因？答：所谓无漏定，一一七种因，味相应因一，谓彼净亦然。
所谓无漏定一一七种因者，无漏初禅于无漏初禅，相应、共有、自分因。于无漏三禅三无色定，自分因。如是乃至无所有处。此则总说。初禅所摄道有六种：随信行、随法行、信解脱、见到、时解脱、不时解脱。随信行道六种因，随法行道三种因，信解脱道四种因，见到道二种因，时解脱道亦二种因，不时解脱即不时解脱因。味相应因一者，味相应初禅，味相应初禅因非余。初禅因不相似故，非他地因，因果断故。彼味相应五种，见苦断乃至修道断。见苦断见苦断因，如是一切。谓彼净亦然者，净初禅净初禅因，非味相应非无漏，不相似故。非他地净因，自地系缚故。净初禅四种：退分、住分、胜分、决定分。彼退分四种因，住分三昧，胜分二，决定分唯决定分非余，以劣故。当知余地亦如是。问：一一次第生几种？答：无漏禅无色，逆顺超次第，次第生六种，七八九与十。
无漏初禅次第生六种，自地净。及无漏第二第三禅亦如是。无漏无所有处次第生七，自地二、上地一、下地四。无漏第二禅次第生八，自地二、下地二、上地四。无漏识处次第生九，自地二、上地三、下地四。余无漏次第生十，比智品所摄。禅次第无色现在前，非法智品所摄。法智品者，下地依、下地缘，是故次第无色不现在前。从六至十一，谓净次第生，次生二至十，味相应非三。
从六至十一谓净次第生者，净非想非非想处次第生六种，自地味相应及净、下地四净及无漏非味相应，离欲故。净初禅次第生七，自地三、上地四。净及无漏净无所有处次第生八，自地三、上地一、下地四。净第二禅次第生九，净识处次第生十，余十一。此说方便得、离欲得，非生得，是故不说上下地味相应生得。净命终时次第生一切地味相应。问：何等净初禅次第生圣道耶？答：谓决定分。若异者，不应建立四种。次生二至十味相应，非三者。味相应初禅次第生二种，自地味相应及净；非无漏，烦恼相违故；非上地，未离欲故。非三者不生三，若说三者，不然。第二禅味相应次第生四，自地二，除无漏；下地二，味相应及生得净，谓第二禅爱畏故，依净初禅自护。如修多罗说，宁依初禅厌离俱思惟正受，不依第二禅劣思惟。第三禅生五，自地二、第二禅二、初禅一。味相应第四禅生六，空处七，识处八，无所有处九。非想非非想处十，自地二、无所有处二、下地味相应六，谓受生烦恼故。问：一一缘几种？答：净与无漏禅，缘于一切地，自地有漏法，味相应所缘。
净与无漏禅缘于一切地者，净及无漏禅缘一切地、一切种，广境界故。彼无漏比智品缘八地，法智品缘一地，方便善根缘四谛。自地有漏法味相应所缘者，味相应初禅缘自地味相应及净非余，此义使品已广说，不缘无漏及他地。无色则不缘，下地有漏种，谓根本善有，秽污如味禅。
无色则不缘下地有漏种谓根本善有者，无色根本净及无漏，不缘下地有漏法，离色相故。缘自地及上地，故说非下。比智品缘下无漏故，说非有漏种。以方便所摄无阂道缘下地故，说根本。味相应缘自地故，说善有。秽污如味禅者，如味相应禅缘自地味相应，无色亦如是。谓色界有余，无量诸功德，是则缘欲界，最胜之所说。
四无量等诸功德缘欲界，前已说，除神通，故说无量等诸功德。彼五神通缘欲色界，谓初禅者缘初禅及欲界非上地，余亦如是随其义说。净禅三种：一烦恼勋，二道勋，三不勋。烦恼勋者退分。道勋者，道所勋，谓勋修。余者非勋。问，彼何等禅能勋？答：若能勋诸禅，是依第四禅，三地爱尽故，净居唯果实。
依第四禅勋初禅。何以故？离八事恼乱故、于一切依最胜故。有五种勋：软、中、上、上中、上上，此生五种净居。下地亦有五种勋，第三禅爱尽故，下地不生净居。彼所依或起不起勋方便者，以无漏第四禅流注具足正受，然后有漏，次复无漏，于彼流注渐略，乃至无漏二刹那，次第有漏二刹那现在前，此则有漏无漏勋禅方便成。若一刹那无漏，一刹那有漏，复一刹那无漏，是名勋禅成，有十五心：五有漏心、十无漏心。问：何故勋禅？答：或有念正受，或畏诸烦恼，或复乐受生，是各随义说。
勋禅有三因缘。念正受者，谓修行者爱念正受，为现法乐住故。畏烦恼者，畏退故。乐受生者，乐生净居故。彼信解脱具三因缘正受。见到有二，不畏烦恼，不退法故。时解脱亦二，不乐生，背一切生故。不时解脱唯一，爱念正受；不畏烦恼，不退法故；不乐生，背一切生故。勋禅五阴性，有漏及无漏缘四谛，如是广说。无漏心勋有漏心，如花散支提。问：已说三种正受，彼云何得？答：离欲及受生，而得于净禅，秽污退及生，无漏唯离欲。
离欲及受生而得于净禅者，净初禅二时得：离欲界欲及上地没生梵天。问：退时亦得，谓初禅离欲退得初禅退分善根。何故不说耶？答：此中说一切净，先不得而得。退时退分善根，虽先不得而得，余三种先成就，是故不说。颇净初禅离欲得，离欲舍退及受生亦如是耶？答：有退分初禅，欲界离欲时得，梵天离欲时舍。梵天离欲退时得，欲界离欲退时舍。上地没生梵天时得，梵天没生欲界时舍。乃至无所有处亦如是。非想非非想离欲得，非生得，无上地故。秽污退及生者，味相应初禅退时得，谓初禅离欲、欲界及梵天缠退。生得者，谓上地没生欲界及梵天，如是乃至无所有处非想非非想唯退得。无漏唯离欲者，无漏初禅离欲得，谓圣人离欲界欲，此说次第人。若依初禅超升离生亦得，乃至一切地亦如是。问：此诸功德何等断烦恼？答：无漏除烦恼，及正受中间，一切定中间，相应于舍根。
无漏除烦恼者，无漏根本初禅八地烦恼对治，乃至无所有处二地烦恼对治。及正受中间者，正受中间名方便道，谓断下地烦恼。乃至未离下地欲，不得根本正受。余非对治。一切定中间相应于舍根者，一切方便道舍根相应，未得故不生欢悦。问：如所说上地无身识。若上地欲眼见耳闻身触时，彼云何见闻触耶？答：梵世识现在前。问：上地何故无此识耶？答：前已说，上地觉观非分故，无此三识身。上地欲见欲闻欲触，初禅识现在前则见闻触，非欲界、非修果故。问：何时成就？答：随识现在前，上地则成就，舍则不成就，心力羸劣故。
乃至此识现在前，若眼识若耳识若身识，尔时成就，心羸劣不隐没无记故。是故刹那成就，从彼起已不随转。问：已知善秽污正受得时及诸识成就。彼化心云何得？一时得几心？答：受生及离欲，得是诸化心，二三及与四，亦五一时得。
有二因缘得化心：受生及离欲。或顿得二三四五受生者，上地没生梵天，尔时得初禅果二心：一欲界，二初禅。若生二禅得三心：一欲界，二初禅，三即自地。生三禅得四心：下地三、自地一。若生四禅得五心：下地四、自地一。是说受生得。离欲者，离欲界欲得二心，如前说。初禅离欲得三心，二禅离欲得四心，三禅离欲得五心，是故说或一刹那得化心而不断。欲界离欲时最后无阂道作四句。得而不断者，谓初禅地初禅果化心。断而不得者，谓欲界第二第三第四禅果化心。亦得亦断者，谓欲界初禅果化心。不得不断者，谓余化心。乃至第三禅离欲，随义说。于此十四化心，欲界四、色界十。彼欲界化心化作欲界化，色界化心化作色界，化自分故。彼化八种：生欲界化欲界，化自身及他身，如是色界生色界亦如是。欲界化四入，色界化二入。何以故？不化根故。是故化无心、一心一化、或多，但一地也。住神足能令住。虽涅槃化随转，如尊者陀骠涅槃已化火烧身，尊者大迦叶全身久住。世尊化教化非分佛事竟故，般涅槃不留化。问：为修慧化亦生慧耶？答：亦生慧。如魔化为佛身，魔天女化身诣佛所，若化人所食之食。若彼化主本欲自养身者，彼食现在，化主身中消也。若本不欲养身者，则彼食但聚在化人处也。问：成就几种化心？答：或有二三四，五七及与九，增三或亦五，如是成化心。
若生欲界欲爱尽、梵天爱未尽，及生梵天于彼爱未尽，是成就二。若生第二禅于彼爱未尽，是成就三。若生第三禅于彼爱未尽，是成就四。若生第四禅是成就五。若生欲界及梵天，梵天爱尽、二禅爱未尽，是亦成就五。若生二禅，二禅爱尽、三禅爱未尽，是成就七。如是广说。问：若欲界化初禅果，及初禅地化初禅果，有何差别？答：色界界胜故胜。又欲界第二禅果，色界初禅果，欲界去胜、色界界胜。一切化皆如是说。
已说定，修多罗今当说。一切智所说，修多罗妙义，我今当少说，修行宜善听。
知一切故说一切智。一切者，谓十二入，于彼自相共相一切悉知。所说者，一切智人亲自演说。妙义者，谓甚深性相微妙义也。此微妙义是修多罗说，故言修多罗妙义。今者，谓此论。少说者，以牟尼所说无量无边，故言少说。修多罗者，凡有五义：一曰出生，出生诸义故。二曰泉涌，义味无尽故。三曰显示，显示诸义故。四曰绳墨，辨诸邪正故。五曰结鬘，贯穿诸法故。如是五义，是修多罗义。虽义不在说而因说显现，故言说义，谓因说名转、因名显义。善听者，宜一其心决定善听。问：世尊说施戒修。彼一一有几种？答：惠施持净戒，是各有四种，修禅则有二，说名为功德。
畏三种畏，欲方便令度三畏故，世尊略说此三种功德。彼畏贫穷畏者，方便令度，是故说施。畏恶道畏者，方便令度，是故说戒。畏生死畏者，方便令度，是故说修。问：何等为施性？答：无贪相应思，俱起同一果，众具处所生，此则是施性。
无贪善根相应思，施物处所生，及随转身口业，是五阴施自性，以说色香味等具足故。言思愿等非施者，不然。何以故？于物说施名，世尊开发施主心故、令思愿坚牢故。于物说施名，即是施物处所生。问：前说四种施，何等为施种？答：所谓自摄受，亦复摄受他，或有二俱摄，或二俱不摄。
有自摄故施、有摄他故施、有摄自他故施、有报恩故不为摄自他施。彼自摄者：若未离欲者，供养于支提，及凡夫离欲，是名自安施。
圣人未离欲及凡夫离欲，供养支提，则自摄施。以施受欲界报故，谓未离欲者生欲界故。凡夫虽离欲，生色无色界，后还受欲界后报及不定报。是名自摄不摄他。何以故？支提非众生故。离欲非凡夫，除其现法果，施与诸众生，是名为摄他。
若阿罗汉、若阿那含，除起现法果施，若余施为众生者，是名摄他非自摄。阿罗汉，生非分故。阿那含虽受生在色无色界，而不受施果，以因果断故建立界。未离欲界欲，已离欲凡夫，施与诸众生，当知二俱摄。
谓圣人未离欲及离欲凡夫，施与众生，当知二俱摄。离欲非凡夫，除其现法果，供养于支提，是则俱不摄。
若阿罗汉、若阿那含，除起现法果施，而供养支提，此非自摄亦非摄他。阿罗汉无生故。阿那含虽有生，而欲界非分，故不自摄。支提非众生，故不摄他。彼忆念本恩，为报恩故，佛虽般涅槃犹供养支提。复次：或有为摄他，供养于支提，无量众见闻，皆生随喜心。
或供养支提亦为摄他。以幢幡花盖烧香散花供养支提，令无量众生见者随喜，生天解脱因。是故世尊修多罗说，于未曾立处建立支提能生梵福。以摄无量众生，故名梵福。问：齐何当言梵福？答：有说除近佛地菩萨，诸余一切众生能生大富大力等增上果业，是梵福量。复有说者，世界成时一切众生、器世界生，此能生器世界业，是名梵福量。又复此施：谓彼希望等，七种施非上，第八庄严心，是名最胜施。
世尊说八种施，谓希望施、怖畏施、反报施、期报施、家法施、生天施、求名施、为庄严心为调伏心为顺修行为得最上义故施。希望施者，选择福田欲求多果，故施来求者。施来求者施，是旧阿毗昙说希望施。怖畏施者，方于亡失施故施，谓见有失想，宁施不失。反报施者，曾得彼利，云何不报。期报施者，若施于彼，期彼还报。家法施者，习先人施，非自信施。生天施者，求生天故施。求名施者，为称誉故施。此七种施，慧所鄙，故非上。不求生死乐施，是名庄严心施。此道方便施，故于财施中最为第一，是名上施。已说施，施果今当说。寿色力安乐，辩才等五种，施报百千等，施主之所获。
布施如上说。五种，如世尊施五德修多罗中说。食已寿，非不食，是故施寿。乃至辩才亦复如是。相似因生相似果，谓得长寿乃至辩才报。如种外种随类收实，此亦如是。寿者，谓人天，非恶趣，此以持因故说施寿。如说离杀生修习多修习得长寿，此以招引因故说。譬如二种母，生母及养母。离杀生者如生母，施食者如养母。施畜生，五种报得百倍福，谓和合者得，如是广说。见道中虽不食而能受施。已说施及果，谓即施即果今当说。慈无诤灭定，见道及无学，从彼正受起，施者得即果。
慈心、无诤三昧、灭尽三昧，见道阿罗汉果从此起已，若有施者得即果。何以故？于无量众生以安饶益相是慈，以慈熏身故，从此起已施者得即果。无诤三昧令无量众生烦恼不起，以广摄功德熏身故，从此起已施者得即果。灭尽三昧以广功德熏身故、似涅槃故，从此起已施者得即果。见道所断结永尽，以圣道熏身故，从此起已施者得即果。修道断结永尽，心得自在住阿罗汉果，从此起已施者得即果。已说即果，大果今当说。父母若病人，及与说法师，近佛诸菩萨，施者得大果。
施此五种人得大果。何以故？父母长育生身恩故，施者得大果。病者无所依怙，增悲心故，施者得大果。说法者增长法身故，示人善恶故，施者得大果。近佛地者积集功德广摄众生故，施者得大果。问：为思愿胜令施清净，为福田胜耶？若思愿胜者，何故世尊赞叹福田？若福田胜者，何故施一福田而果不得等耶？答：思愿胜故施清净。福田因力故，是故先说思愿及眷属名布施福。以淳净心离身财求随智慧行，如是施者则获大果。若异者，彼求名称，施胜福田，非大人施。若以田力生罪福者，不成田力等应得无间业，而不得故，当知思愿力也。功德福田能起胜思愿，是故世尊赞叹福田。问：已知长养生身施，长养法身施复云何？答：善说诸经法，远离诸颠倒，不谤于牟尼，是说为法施。
于修多罗、毗尼、阿毗昙，真实分别，不著名利，广摄众生，是名法施。彼虽无想着而颠倒说，诽谤如来真实因缘而作异想，当知此则乱心因缘。虽说不颠倒而心染着，如彼商人。是故偈说：不知牟尼说，如刀火及毒；于此善分别，犹如食甘露。复次三种颠倒，谓法颠倒，人颠倒，时颠倒。法颠倒者，如有说修习净想断贪欲。人颠倒者，谓贪欲者而为说慈。时颠倒者，人根未熟为说真谛。如是比。与此相违，名不颠倒说法。已说法施，无畏施今当说。以离等受说，安慰诸恐惧，是名无畏施，能坏贫穷怖。
若见众生今世后世及俱恐怖，以离受戒，说慈心安慰言：众生勿怖。我当为汝所作，令得无畏。是名无畏施。彼恐怖如贫穷，与彼真实对治，名无畏施。已说无畏施，大施今当说。普于群生类，等受戒律仪，功德流增广，是则为大施。
世尊说五戒为大施，摄无边众生故、起无边乐故。财施者不能摄一切众生，唯受戒则能。已受持五戒已，于一切众生，尽形寿念念中得十二种未曾得律仪，彼戒流注相续不断。问：已知四种施，前四种戒云何？答：欲界及禅生，无漏戒律仪，断律仪从二，是说律仪种。
四种律仪，谓别解脱律仪、禅律仪、无漏律仪、断律仪。别解脱律仪者，谓七众所受戒。禅律仪者，谓有漏随生戒。无漏律仪者，谓学无学戒。断律仪者，谓离欲界欲九无阂道随生戒。若有漏是禅戒，若无漏是无漏戒。此律仪，业品已说。已说四种戒，谓余四今当说。或以希望受，或以恐怖持，有顺菩提支，及与清净戒。
有四种戒，所谓希望戒、恐怖戒、顺觉支戒、清净戒。希望戒者，谓求生天及余处故持戒。恐怖戒者，畏自责、畏他责、畏罚、畏恶趣、畏不活、畏恶名故持戒。顺觉支戒者，为庄严心故、为方便众具故求最胜义故持戒。清净戒者，谓无漏戒，离垢故。问：云何净持戒？答：根本眷属净，不为觉所坏，摄受于正念，随顺般涅槃。
有五因缘戒清净，所谓根本净、眷属净、不为觉所坏、摄受正念、正向解脱。根本净者，离越根本业道。眷属净者，离杀生等方便。不为觉所坏者，离欲恚害三觉恼乱。摄受正念者，摄受佛法僧念，以是故亦离诸无记心。正向解脱者，为解脱持戒，不为身财及余所作，是故亦说随顺觉支。此五因缘戒清净，世尊说得大果，离一切恼乱故。问：已知一切正行所依戒如天德瓶。云何二种修？答：禅无色无量，得修及习修，不净安般念，二修义亦然。
此诸禅等功德熏心，如熏衣、如花熏麻、如融金，是故如是说，如熏衣修、如熏麻修、如融金修。现在者习修，未来者得修，现在者用故，未来者起故。现在者作所作，未来者当作，现在者生故，未来者得故。现在者现前分，未来者成就分。禅无色无量，定品已广说。不净观者无贪性，贪对治故。又对治四种贪故，复说四种，谓断威仪贪故修死尸观，断色贪故修青瘀等观，断触贪故去皮肉修骨琐观，断处所贪故修骨节分离观。此不净观复有四种，谓退分、住分、胜分、决定分。退分者，住彼则退。住分者，住彼不进不退。胜分者，住彼必升进。决定分者，住彼顺圣道。界者，欲色界。地者，十地，欲界、禅中间、根本四禅及四眷属。依者欲界。行者非行。缘者缘欲界。念处者身念处。智者等智。非三昧受生，故三根相应堕三世，过去者缘过去，现在者缘现在，未来者若生法缘未来，若不生法缘三世。是善，缘无记。是非学非无学，缘非学非无学。是修道断，缘修道断。当言缘义。问：为方便得、离欲得？答：亦方便得亦离欲得。若离欲界欲得初禅，乃至离三禅欲得第四禅，后方便现在前。问：不净观云何方便？答：彼修不净观者，至冢间极善取彼相，取已还至坐处洗足安坐，柔软其身、心离诸盖，取彼外缘以方己身。系心在足骨胫骨、骨髀骨、髋骨膫骨、脊骨胁骨、手骨臂骨、肩骨颈骨、颐骨牙骨、齿骨髑髅骨，若系心眉间。若乐略观者，先从身念处度。若乐广观者，从眉间观髑髅乃至足骨，从此一座一房一堂一僧伽蓝一村一乡一国。若但从想起者，非有是处。若周遍大地至眼光者，能观彼处白骨充满。若复略者，次第还至眉间系心眉间。是名不净观成。或有不净观，缘少非自在少，作四句。缘少非自在少者，谓于自身数数入不净观。自在少非缘少者，谓周满四海大地不净一时观察不能数数入不净观。缘少亦自在少者，谓一时观察自身不净而不能数数入不净观。非缘少亦非自在少者，周满四海大地不净亦能数数入不净观。复次不净观，缘无量，非自在无量。作四句。缘无量非自在无量者，谓周满四海大地不清净而不能数数入不净观。自在无量非缘无量者，谓于自身数数入不净观。缘无量亦自在无量者，谓周满四海大地不净亦能数数入不净观。非缘无量亦非自在无量者，谓于自身不能数数入不净观。已说不净观，安般念今当说。安那者持来，般那者持去。亦名阿湿波娑婆湿波娑。念者忆念。于安那般那审谛系念心不虚妄，修习彼念故说修。安般念是慧性，于彼品念增故说安般念，如念处、如念宿命。初起者，于母胎中脐处所业生风起，或向下或向上。向下者，造下身分身诸毛孔。向上者，造上身分身诸毛孔。毛孔成已出息最初，乃至命终出息最后。正受亦尔，谓出初入定、入初出定。六因缘得六种安般念，所谓数、随、止、观、还、净。数者，修行者巧便系念数出入息，无一出入息而不觉知。若心乱者，或时减数、或时增数、或时乱数。减数者以二为一，增数者以一为二，乱数者出作入想、入作出想。心不乱者名为等数。五出息、五入息，此名十数。若修行者数时，于十中间心乱者，还从一数起。若十数满已，若乱不乱，要还从一起。畏心散故不过十，畏心聚故不减十，于上无未曾数故。随者，出入息去无所行，而随为长为短耶？为遍身耶？为在一处耶？入为远为近？齐何转还耶？止者，随心所乐，于身一分系心令住而观察之。彼息于身为益为损、为冷为暖，如是等。观者，修习极修习，如忆自己名，随其所欲而现在前。还者，若依欲觉者少行，依出离觉者勤行。净者，净诸盖。彼修行者于出入息作一想，观身如竹筒，观息如穿珠，出入息不动，于身不发身识，是名安般念成。有说亦起身识但不伤于身。又修行者于出入息以极微坏，是名身观。受出入息是名受，即观彼受是名受观。识出入息是名识，即观彼识是名识观。想出入息是名想，即观彼想是名想观。非入息未灭而有出息生，非出息未灭而有入息生，是名因安般无常行度。入息逼迫故出息灭，是名苦行度。此名得方便无愿解脱门种子。出入息生住灭不自在，是名因出入息无我行度观。出入息离常等因彼故空行度，是名得方便空解脱门种子。于出入息生厌心向涅槃，是名得方便无相解脱门种子。依彼软三三昧中依中增，如是次第暖法乃至尽智、无生智。问：世尊说界。此云何？答：二十说欲界，色界或十六，无色界有四，处所次第说。
二十说欲界者，谓八大地狱、畜生、饿鬼、四天下、六欲天，此二十说欲界。此诸众生以欲受身众具及第二，是故说欲界。色界或十六者，谓梵身、梵富楼、少光、无量光、光音、少净、无量净、遍净、无阴、福生、果实、无烦、无热、善见、善现、色究竟，此十六处说色界。有欲令十七，如前十六及大梵。彼众生受色身，非众具、非第二，是故说色界。无色界有四者，谓空处、识处、无所有处、非想非非想处。此处众生不受色身，离色欲故，名无色界。问：云何立三界？为爱断故？为处所故？若爱断者应有九，谓欲界爱断欲界，如是初禅乃至非想非非想处。若处所故立者，应有四十，如前说。答：总爱断故说，谓欲界爱断欲界，如是色界爱断，无色界爱断无色界。欲界不定故一使，色无色界定故不一使。问：云何建立界？答：处所次第说。有说从下次第上，谓最下无择地狱，次大热地狱，如是次第乃至色究竟。色究竟上复有无择地狱，次第乃至色究竟。若离一欲界欲，则离一切欲界欲，若得初禅神足，能到一欲界及一梵世。复有欲令周遍傍立界。问：世尊说七识住。此云何？答：善趣在欲界，及色界三地，无色三亦然，是说为识住。
欲界善趣，谓天及人，色界前三地，无色前三地，此七地说识住。有色众生者成就色身，种种身者种种形，种种想者苦乐不苦不乐想，是名初识住。复次种种身者如前说，一想者染污想。彼梵身天初生，作是念：我从大梵天生。大梵天作是念：我能生彼尊卑处所故，及觉观识身故。梵天有种种身，是名第二识住。一身者，色身形处量等。种种想者，乐及不苦不乐想。根本喜疲厌眷属舍根现在前，舍疲厌已喜复现在前，是名第三识住。一身一想者，一身如前说，一想者乐，是名第四识住。无色众生者，不成就色身，离色欲故。度一切色想者，行离色故说，以色想眼识相应故。若离初禅欲度欲爱行，离第四禅欲度行色行，以是义故说灭有对想，五识身相应故。不念种种想者，彼种种想，谓第四禅地普散，以缘种种入故。若染污者缘十入，不染污者缘十二入，离欲扰乱故说。不念无量者，无量行故方便思惟空，入空正受故说空处入。空处入成就者，得成就彼地四阴，是名第五识住。方便思惟识入识处，是名第六识住。无量行非分故，说无所有处，是名第七识住。问：何以故立七识住？答：若识于彼乐住，故说识住。恶道苦逼迫故，识不乐住。净居天向涅槃故，识不乐住。无想众生无心故。余第四禅，或求无色、或求净居、或求无想故，识不乐住。第一有，不捷疾故，识不乐住。复次若彼有坏识法故，不立识住。恶道者苦根坏故，第四禅无想三昧坏故，第一有灭尽三昧坏故不立识住。问：九众生居云何？答：第一有无想，是说众生居，谓有漏四阴，是说四识住。
第一有无想是说众生居者，前说七识住，及无想天、第一有，是说九众生居。问：恶道何故不说众生居耶？答：乐住非分故，多苦故不乐住。净居天疾向涅槃，故不乐住。余第四禅，如前说。问：四识住云何？答：谓有漏四阴是说四识住。除识阴，余有漏四阴说识住。有说众生数阴说识住者，不然。何以故？依行缘相应分义故名为住。无漏法亦说识住者，不然。何以故？坏染污识故，不立识住。识阴非识住，二非分故、先后不俱故、不顾自性故。自分识住自分阴，谓欲界住欲界，如是比，不异界、不异地、不异身。问：何故自分阴说识住，非不自分？答：以自分阴摄识故。问：不自分心阴及非心阴，云何名识住？答：得相故。彼亦识住相成就。若彼自分识生者，彼则随转，彼有住识义。中间因缘碍故识不生，非识住非分。问：世尊说缘起。彼有何相？答：烦恼及业事，彼随次第生，当知是有支，众生一切生。
三分缘起支，谓烦恼、业、事。此烦恼、业及事，于彼彼生、次第起，名缘起支。当知是缘起支。此诸分建立，谓众生受生，过二及未生，中间说于八。
此诸分建立谓众生受生者，于此三分缘起说十二支。问：此云何？答：过二及未生中间说于八。彼过去生时诸烦恼分说无明，过去生时业说行，现在相续说识，彼相续已六入分未满说名色，诸根满分说六入，未能分别苦乐不苦不乐根尘识合说触，分别苦乐分齐而未能分别烦恼分齐说受，乐受于可爱不可爱、若离若合愚爱生说爱，现在广生烦恼说取，更生后有说有，现在有种未来阴生说生，未来阴熟说老，未来阴舍说死。三有支烦恼，二业事则七，七名前有支，五则说后分。
三有支烦恼二业事则七者，谓无明爱及取三有支是烦恼行，及有二支是业，余支说事。七名前有支五则说后分者，当知从无明至受七支是名前缘起，余五支说后缘起。前支五说果，余二则为因，后支三说因，余二则为果。
前缘起从识乃至受是果，无明行是因。后缘起前三支说因，后二支说果。问：有支前后得展转合耶？答：得。此云何？前痴后爱取，行有合亦然，名色入触受，是说同老死，谓初受身识，是则未来生。
问：已知有支前后展转相摄。彼云何起？答：烦恼起烦业，彼业转生事，事亦生于事，亦复生烦恼。
缘烦恼生烦恼者，谓缘爱生取。缘烦恼生业者，谓缘取生有。缘业生事者，谓缘有生生。缘事生事者，谓缘生生老死。缘事复生烦恼者，前说名色六入触受即是后支老死，以是故说缘受生爱，亦说缘老死无明，是名为无始有轮。问：有四种缘起，何等为四？答：谓彼相续转，刹那与连缚，及前谓分段，此则说缘起。
相续转者是无始义，因果展转相缚故说缘起轮，犹如满月始不可知。是故修多罗说，有爱本际不可知。应说无，不应说不可知，自有有而不可知者，不然。何以故？无言说因故。言说无者，若有问言：何故无？则不容言说因。说言不可知者，若问：何故不可知？则答言：无何等，如满月轮始不可知。如是因缘相续缘起，满月轮始不可知，是故言不可知。一刹那顷一切有支现在前，故说刹那。如识身论说于庄严事。无知故起贪，无知者是无明，贪者是行。于事知者是识，识共起四阴是名色，名色建立诸根是六入，六入所著是触，触随觉是受，受所喜乐是爱，爱俱生缠是取，受当来生业是有，未来阴起是生，阴熟故是老，舍阴是死。展转相缚，故说连缚因缘。根本展转久远义，非唯十二支说缘起。若生若所生，一切有为法说缘起。尊者富那耶舍说：或缘起非已缘起者，谓未来法。已缘起非缘起者，谓过去现在阿罗汉命终五阴。缘起已缘起者，除过去现在阿罗汉命终五阴，诸余过去现在法。非缘起非已缘起者，谓无为法。分段间可得，故说分段。彼过去生时烦恼分说无明，余如前说。问：世尊说生及趣。为生摄趣、为趣摄生耶？答：生摄一切趣，非趣摄于生，谓生中阴增，当知非趣摄。
生摄趣，非趣摄生。问：何故？答：谓生中阴增。中阴者，生所摄，非趣摄，以到故说趣。中阴者，是去非到，是故非趣。生者，谓四生：卵生、胎生、湿生、化生。欲界具四生，色无色界一切化生。地狱化生，畜生四种，饿鬼化生亦有胎生，人四种，天化生。化生最广，以全二趣三趣少分故，此亦最胜。问：若最胜，世尊何故不化生耶？答：时不俱故。若有化生时，则无佛出。佛出世时，则无化生人。复次一切胜故，世尊一切胜，所生种性于一切众生最胜，说法信受故，及断种性贡高慢故。趣者五趣，谓地狱、畜生、饿鬼、人、天。不可乐故说地狱，身横行故说畜生，从他希求故说饿鬼，意寂静故说人，光明故说天。有欲令阿修罗与天同趣，是故说言汝先是天。问：若然者，何故不见谛耶？答：谄曲所覆故。有说是大力饿鬼，天趣不说故。问：若尔者，释天云何与相习近耶？答：贪色故。负多究槃荼勒叉亦饿鬼趣摄，紧那罗、毗舍遮、醯鲁娑迦、阇罗颇求罗，畜生趣摄。问：世尊说六界。此云何？答：所谓四大种，及诸有漏识，亦色中间相，此界说生本。
所谓四大种及诸有漏识亦色中间相者，四大、五识身及有漏意识亦色中间，谓眼所受是空界数，是名六界。问：已说十八界，何故别说六界耶？答：此界说生本，此界说士夫数，建立生根本故，是故无漏法不立六界中。四大如界品说。问：谛有何相？答：谓性果诸行，有漏是说苦，因性则为集，灭谛众苦尽。
谓性果诸行有漏是说苦者，一切有漏行，有因及缚性，故说苦。因性则为集者，此有漏行是因性者，说集谛。是故苦集是一物，因果故立二谛。灭谛众苦尽者，一切有漏法究竟寂灭，是说灭谛。若无漏诸行，是说为道谛，此二因缘故，粗细次第现。
若无漏诸行是说为道谛者，一切无漏行说道谛，有相违故。问：何故说名谛？答：此二因缘故。有二因缘说谛，谓自性不虚及见。彼得不颠倒觉。虚空非数缘灭虽自性不虚，无记故无漏故不说谛。若法是苦，苦因离苦，苦对治故彼立谛。彼无漏故，非苦非苦因，无记故非离苦，无为故非苦对治，是故说四谛。病、病因、无病、药，亦如是说。问：圣谛有何义？答：圣于此诸谛起真实觉及显示他，故说圣谛。此逼迫相说苦，生相说集，寂止相说灭，出离相说道。问：应前因后果，何故世尊前说果耶？答：粗细次第现。虽如是，以随顺无间等故前说果，苦粗故先无间等，如是比。灭虽微非道，先施设说谛，求灭粗非道。复次易度义故，从粗次第立。粗者，欲界苦，彼先无间等，后色无色界苦。色界苦虽粗，非无色界定故，不定故是一无间等。问：真谛无间等云何？为自相、为共相耶？答：谛故自相，阴故共相。问：世尊说四沙门果，为几事？答：圣果事有六，最胜在九地，第三在六地，二种依未来。
圣果事有六者，六事说沙门果，谓无漏五阴及数灭。圣道说沙门，彼是此果。沙门果，择品当广说。问：此果何地摄？答：最上在九地。阿罗汉果九地摄，谓未来、中间、根本四禅及三无色。第三在六地者，阿那含果六地摄，除无色。二果依未来者，须陀洹、斯陀含果依未来，未离欲故。问：道有何相？答：随信行行法，离烦恼迟相，随法行行法，离烦恼速相。
随信行行法离烦恼迟想者，随信行所行无漏法，软根品所摄，故当知是迟。若随信行所受，当知信解脱、时解脱，亦受同软根故。随法行行法离烦恼速相者，随法行所行无漏法，利根品所摄，当知是速道。若随法行所受，当知见到、不时解脱，亦受同利根故。根本禅地中，当知是乐道，减及难得故，当知是说苦。
根本禅地中当知是乐道者，谓根本四禅地软根法及利根法说乐道，止观等故，彼地道乐行。减及难得故当知是说苦者，依余地道说苦道，以减故。谓未来中间止道减，无色定观道减，是以方便难得故说苦，非圣道是苦受性，亦非苦受相应。虽苦尽道亦无量分别，此地及根建立故说四。彼根本禅地，若利根说乐道及速道，若钝根说乐道及非速道。余地道，若利根说苦道及速道，若钝根说苦道及非速道。正升进故说道，正向解脱故说道。问：云何不坏净？答：佛及声闻法，解脱亦余因，清净无垢信，圣戒谓决定。
佛及声闻法解脱亦余因清净无垢信者，若于佛所得无学法起无漏信，是名于佛不坏净。若于僧所行学无学法起无漏信，是名于僧不坏净。若于涅槃起无漏信，除前所说法，谓于余苦集谛及菩萨无漏功德、辟支佛无漏功德起无漏信，是名不坏缘法不坏净。若于佛法、辟支佛法、声闻法起无漏信，是名坏缘法不坏净。圣戒者，无漏戒。是四大净。问：何故无漏说不坏净？答：谓决定故。真实智俱生无漏信。戒决定有漏信，为不信所坏。有漏戒为恶戒所坏，无漏者经生不坏，是以决定，故无漏立不坏净。此义择品当广说。
问：修定有何相？答：初禅若有善，说名现法乐，谓得生死智，是说名知见。
初禅若有善说名现法乐者，净无漏初禅现法安乐住，是名修定得现法乐。当知第四禅亦如是。初禅亦说后世乐住，然不一切。若退、若生上地、若般涅槃，后世乐不定，故世尊说现法。现法安乐住，谓得生死智。是说名知见者，生死智通是名修定得。知见，如力处说，尽当知。当知分别慧，方便生功德，金刚喻四禅，是名为漏尽。
当知分别慧方便生功德者，若方便生诸功德，从善法欲、闻思修三界善及无漏，是一切说名修定得分别慧。金刚喻四禅是名为漏尽者，金刚喻定名最后学心相应，依第四禅，是名修定得漏尽。此世尊自已说，第四禅一切菩萨无所有处爱尽，依第四禅超升离生乃至漏尽。问：如意足何等自性？答：善有为诸法，方便之所起，佛说如意足，是亦说正断。
善有为诸法方便之所起佛说如意足者，前所说方便所生功德，彼一切如意器，故说如意足。自心自在起种种功德，故说如意。彼如意足故，说如意足。足、支俱同一义。问：何者是？答：谓三昧。彼复四种增上分别，若欲增上起三昧，名欲定。精进心慧增上起三昧，亦如是，彼先欲故欲增上。欲生已求成，故精进增上。精进方便已随顺求，故心增上。于欲精进心正向如意足究竟，故慧增上。若无慧者余则失。问：何等为如意？何等为足？答：定为如意，欲等为足。虽有受等诸法生，但取此生定，故说此为足。此义，杂品当广说。是亦说正断者，即此诸功德说正断。以正智火烧诸烦恼草，故说正烧。此亦断诸烦恼，故说正断。复次灭烦恼最胜，故说正胜。彼过恶功德舍离长养，若防若增堪能故，说正断。彼复四种，事分别故。如一刹那灯作四事，谓烧炷、油尽、器热、破闇。如是一刹那精进现在前，作四事已生恶法等，如修多罗广说，息烦恼、种道根、断过去未来烦恼得。烦恼得断，说过去灭、未来不起。虽断一切有漏，以恶法极恶故、圣道相违故，唯说恶法断生，一果故说恶生、二果故说不善。已生善法相续住故说住，软中上增长故说重修增广。阿罗汉虽无不善法及断对治，而有坏对治、持对治、远分对治故，亦说四正断。色无色界亦如是。此说四念处，四圣种亦然，如其增上生，是皆随名说。
此说四念处者，谓前说功德亦说念处，谓身、受、心、法。内外俱自相、共相随顺观，故说念处，如贤圣品说。四圣种亦然者，谓前所说功德亦说四圣种，圣以此为种，故说圣种。圣从彼生，故说圣种。问：圣种何等性？答：无贪善根性，若眷属是五阴性。四种爱取对治故，说四因：衣生爱因、乞食因、床卧具因，有无有生爱。随彼次第对治，立四圣种。衣、乞食，摄药故。又不一切、不一切时，故药不别立圣种。现在境界起故，知足立圣种，非少欲知足于现在处起，少欲于未来处起，现在不取一钱难，非未来转轮王。圣种者，于出家者有二种胜，谓希望及受用。在家者唯希望。种者是故持义。是故别解脱律仪以无作为圣种，非作。色无色界虽无衣食，然有圣种，谓无漏律仪。问：何故此诸功德说如意足乃至圣种耶？答：如其增上生，是皆随名说。此诸功德，定增上生，故说如意足。精进增上生，故说正断。念增上生，故说念处。知足增上生，故说圣种。问：世尊说三十七觉品，有几种性？答：净信精进念，智慧及喜猗，觉品相应舍，思戒三摩提。
如所说十事，余觉品分悉入其中。此云何？谓信是信根、信力。精进是正断精进根、精进力、精进觉支、正方便。念是念根、念力、念觉支、正念。慧是念处慧根、慧力、择法觉支、正见。喜是喜觉支。猗是猗觉支。舍是舍觉支。思是正思惟。戒是正语、正业、正命。三摩提是如意足、定根、定力、定觉支、正定。鞞婆娑欲令戒有二种身口业不坏，故说十一事。问：何故此诸法多种建立？答：处方便自在，软及利亦然，见道亦修道，故说三十七。
处者正缘处建立，故说念处。方便者正方便，故说正断。自在者自在功德，故说如意足。软者信等五法，软者说根。及利亦然者，此诸根若增上者说力。是故增上义说根，难伏故说力。问：何者是根？云何次第？答：信、精进、念、定、慧，是根次第者，信因果能为一切善法根本，是故前说信。信已舍恶修善，故精进方便。精进方便已，心于境界念住，心住已于缘不乱，不乱已堪能观察。复次于法观察已心定，心定已随正念住，正念住已正堪能，正堪能已信业果，是说逆次第。问：云何立五根？答：地故建立彼。初业地信修，导一切胜法故。见地精进修，见道速进故。薄地说念，修念住令贪恚痴薄故。离欲地说定，修定修根本禅故。无学地说慧，修慧永离无明故。说力亦如是。见道者，见道道支，修见道速进故。正见乃至正定，彼于法显示自相共相故说正见，思量正义故说正思惟，邪命所不摄口四恶行数灭离故说正语，邪命所不摄身三恶业数灭离故说正业，邪命数灭离故说正命，正方便堪能故说正方便，正念缘不忘故说正念，执正一心念故说正定。次第如修多罗说。正见者，彼正见是道亦道支，余者是道支非道。如定是禅亦禅支，余者是禅支非禅。如说定，八种亦如是。修道者，修道觉支，修道所断烦恼种九品断，顿极觉故，以觉义故说觉支。彼择法觉是觉亦觉支，余者是觉支非觉。次第如修多罗说。问：何故喜、猗、舍立觉支非道支？正思、正语、正业、正命立道支非觉支？信俱非耶？答：随顺觉故。乃至知缘常生喜，乃至生喜常生觉。谓息一切事及舍常生觉，于进不随顺，故非道支。进去是道义，喜者不去，乐住处故。猗、舍与去一向相违，故不说道支。戒者于道轮为毂，故立道轮，支非相应，故非觉支。正思策正见，故于进去随顺，非觉故立道支非觉支。信者始习度，觉道者已度，是故俱不立。是说三十七者。此十法各别，事分别故世尊说三十七。彼初业地说念处，于身等分别修故。暖法说正方便，生圣智火暖故。顶法说如意足，得顶法功德自在故。忍法说根，彼于进增上故。世间第一法说力住，彼势不可伏故。见谛说道支，速进故。修道说觉支，觉悟故。以数渐增故，先觉支、次道支。四乃至八，此诸觉品。二禅三十六，未来亦复然，三四及中间，是悉三十五。
二禅三十六者，除正思地，无思故。未来亦复然者，未来禅亦三十六，除喜，难起故。三四及中间是悉三十五者，第三第四及中间禅三十五，除喜及正思。初禅说一切，无色三十二，最上二十二，欲界亦复然。
初禅说一切者，初禅具三十七品。无色三十二者，三无色三十二，除喜、正思、正语、正业、正命。最上二十二者，非想非非想处无道支及觉支。道支虽有漏，在觉支后说，当知是无漏。是故修多罗说，三十七觉品一向无漏故。如修多罗说，修不净观俱念觉支。彼以不净观调心故，然后觉支现在前。欲界亦复然者，欲界二十二。问：四食在何地？有何性？答：诸食中抟食，欲界说三入，识食思及触，是食说有漏。
诸食中抟食欲界说三入者，抟食是欲界中三入处，谓香、味、触。事则有十三，谓十一触及香、味。随其所应。彼或以草或以木或以根或以果、或以五谷或以汁、或以香或以温暖，如是比。识食思及触是食说有漏者，谓识思触若有漏者，持生相续及招有故，是故说食。无漏触等虽摄持诸根四大而不招有，断有故，是故非食。问：何故色非食？答：色粗故非食，坏色故不名食。色不能极摄诸根四大，摄义是食义。此义，择品当广说。问：三三昧一一有几行转？答：无愿有十行，二行是空定，四行说无相，是说为正行。
无愿有十行者，无愿三昧十行转，所谓无常行、苦行、集四行、道四行。二行是空定者，空三昧空行及无我行转。四行说无相是说为圣行者，无相三昧灭谛四行转，定品已广说。问：四颠倒云何？断何等性？答：谓彼四颠倒，当知见苦断，三见自性增，见实者分别。
谓彼四颠倒当知见苦断者，一切四颠倒不远寻根本故，苦处起故见苦断。毗娑阇婆提欲令有十二颠倒，所谓无常常倒、想倒、见倒、心倒，余亦如是。彼八种见道断，无常无我六，苦有乐见倒，不净净见倒四。见道修道断苦及不净想倒、心倒。如是说者，此义不然。何以故？颠倒是见性故，想心为见所乱故。说想心颠倒受等，虽为见所乱，非世所缚故不说。若问须陀洹云何染著者，烦恼不断故。如在家须陀洹我倒断，犹起男女结。非法想起男女结，彼亦如是。三见自性增见实者分别者，此四颠倒是三见自性，但说少分见真实者所建立。问：何故？答：以增上故。若彼见增上分建立颠倒，谓如身见中立我见是倒，非我所见、边见中立常见是颠倒，非断见见取中立乐净见是倒非余，悉是见取，但以轻故。问：何故余见不立倒？答：三事故说倒，所谓决断、妄置、一向倒。谓彼邪见及边见所摄断见，虽决断及一向倒，而非妄置，从坏事生故。戒取虽决断及妄置，不一向倒，谓少实于少实处起故。阿毗昙说，身见、见取全倒，无始久习倒，烦恼断已须陀洹、斯陀含犹染着境界。问：世尊说多见，何见摄？答：五见摄。问：此云何？答：诽谤于真实，此见是邪见，不实而妄置，是二见及智。
诽谤于真实此见是邪见者，若见诽谤真实，谓无有无苦等，是说邪见。不实而妄置是二见及智者，于阴不实妄置我我所是身见，妄置乐净是见取。若于余处所不实而妄置士夫等，如是一切是邪智非见。非因而见因，是说为戒取，若摄受边见，依断灭有常。
非因而见因是见说戒取者，谓于彼无因而见因，是戒取，如为自在天故，断食等求生天。能辨性及士夫得解脱性者，若摄受边见依断灭有常者，若相似相续隐覆无常行而见常是常见，不识因果分相续而见断是断见。除此五见更无余见，是故说一切见五见摄。问：此见云何断？答：诽谤及妄置，因见及二边，于此诸事转，或见彼则断。
诽谤者，说邪见、若谤苦，当知见苦断，苦处起故。见集等亦如是。如见灭道断见取、戒取，异处生见异处断。以此义故，欲界上缘烦恼亦如是说。不实而妄置者，说二见。彼身见苦处起，故见苦断。见取者，若于果不实而妄置者见苦断，于因起者见集断，于见灭所断起者见灭断，见道所断起亦如是。非修断，决断故。戒取者非因见因，若于有漏处起者见苦断，若见道所断处起者见道断。断常见见苦处起苦者，见苦断。问：世尊说二十二根，彼云何？答：谓眼等四根，身根有三种，意根及与命，是根生死依。
谓眼等四根者，如界品说。身根有三种者，身根说三种，谓身根、男根、女根。意者意根，前已说，以意界即意根故。及与命者，寿说命根。是根生死依者，此诸根生死依，故立根。问：根有何义？答：增上是根义，五根说四种，当知余四根，各有二增上。
增上是根义者，彼增上义是根义，端严义是根义，胜义是根义，上义是根义，主义是根义。虽一切有为法各各增上，然或劣或胜，当知胜者立根，如人主天主。问：增上义有几种？答：眼等四种增上，谓眼等五根四种增上缘，所谓令身端严、导养己身、依生识、不共事。彼眼根令身端严者，若眼根不具，人不喜见，多所憎恶，不为增上。导养己身者，若眼见安危，去危就安，令身久住。依生识者，依眼生眼识及相应法。不共事者，唯眼见色非余。耳根令身端严、导养己身，如前说。依生识者，依耳生耳识及相应法。不共事者，唯耳闻声非余。余根令身端严如前说。导养己身，此三根通抟食令身久住。依生识者，此三根各各生自分识。不共事者，各行境界。当知余四根各有二增上。男根、女根有二事增上缘故胜，谓众生别、相别始者。一众生二根生已，众生别及众生相别。复次烦恼清净故，谓此二根具足能作不律仪，乃至能作五无间业断善根。清净者，谓受律仪，得果离欲，种三乘种子。若无形二形，不能起如是善恶。命根者，种类相续及持。意根者，续当来有自在随转。有相续者，如所说香阴有二心展转现在前，若爱若恚。自在者，如所说心牵世间。如是广说。受或烦恼分，信等依清净，九根若无漏，此三依于道。
受或烦恼分者，苦乐喜忧舍受，随顺烦恼分，为增上缘。谓受熏诸烦恼，以受乐着故，烦恼乐着。复次受为烦恼、清净增上缘。烦恼分者，如所说乐受贪使、苦受恚使、舍受痴使。清净分者，如所说乐己心定因、苦集信依六出离。舍行信等。信等依清净者，随顺清净故，信等五根修清净分。九根若无漏是三依于道者，信等五根、喜、乐、舍及意根，此九根有漏无漏。若无漏者，依道故立三根。若随信行、随法行道所摄，是未知根。若信解脱、见到道所摄，是已知根。若无学道所摄，是无知根。已说诸根，余因缘择品当说。问：此诸根何界系？答：欲界四善八，色种根有七，心法则有十，一心三根二。
欲界四者，谓男根、女根、苦根、忧根欲界系。余色根及意根，如界品说。如意根，信等及舍根亦如是。乐根、喜根，若有漏欲色界系，无漏则不系。命根，杂品当说。三无漏根，不断故不系。问：几善？答：善八，谓信等五根、三无漏根，是善爱果故。命根及诸受，有报果当说。余如界品说。色种根有七者，眼等七根是色，余者非色。问：几性心？几性心法？几非心？几非心法？答：心法则有十，谓信等五根、五受根，此是心法，心相应故。一心者意根，是心自性，得心相故。命根等八，非心非心法，无缘故。三根二者，无漏三根有二种，谓心法及心，性多集故。问：几有报？几无报？答：于此诸根中，一及十有报，十二中是报，命根唯是报。
于此诸根中一及十有报者，忧根一向有报，彼善不善有漏故、现在方便生故；非报生、非威仪、非工巧，非学习法故；亦非无漏，从烦恼生故。意根不善善，有漏是有报，无漏无记是无报。三受亦如是。苦根善不善是有报，无记是无报。信等五根，若有漏是有报，若无漏是无报。余命根等八是无报，无记性故。三无漏是无报。问：几是报？几非报？答：十二中是报，谓色根七，有是报有非报，如界品说。意根及四受，或是报或非报，若善不善果是报。命根唯是报者，命根一向是报。有欲令是正受果。问：初生时得几根报？答：二或六七八，最初生时得，当知欲界报，色六无色一。
二或六七八最初生时得当知欲界报者，此诸根渐渐生，谓胎生、卵生、湿生，彼初生刹那得二根，谓身根、命根。彼刹那意根，是秽污、非不秽污，心相续受生故。舍根亦如是。余根亦得而不说，非报故。化生无形六，谓五色根及命根，一形七、二形八，此一向说欲界。色六无色一者，色界得六根，一向化生，故无男女，前已说。无色界唯一命根。问：命终时几根最后舍？答：舍四八与九，或复舍于十，渐终及顿没，善舍各增五。
舍四八与九或复舍于十渐终及顿没者，无记心渐命终舍四根，谓身、意、命、舍。若无形无记心一时命终舍八根，谓眼等五根、意、命及舍根。无记心一形九、二形十，不善心亦尔。问：善心舍几根？答：善舍各增五。若善心命终，各增信等五根，是说欲界没还生欲界者。欲界没生上界者，除无形二形，离欲俱非分故。色无色界命终，随所得根亦如是说，无渐命终。此说诸根现在前舍，非成就舍。不隐没无记说得舍。善者于此命终，即此生说行舍，若生余处则得舍。问：几见断、几修断、几不断？答：二断无断四，六根则二种，三无漏不断，余则修道断。
二断无断四者，谓意根、乐根、喜根、舍根有三种，或见断、或修断、或不断。彼随信行、随法行，道断说见断。信解脱、见到，道断说修断。无漏说不断。六根则二种者，谓忧根，见断及修断。信等五根，修断及不断，非见断，不染污故。三无漏不断者，一向无漏故。余则修道断者，谓余九根修道断。命根等八，不隐没无记故非见断，堕生故非无断。苦根，五识身相应故非见断，从烦恼生故非不断。问：若成就根，彼成就几根？答：或成就三四，五七及与八，十一与十三，是说定成就。
若成就意根，必成就三根，谓意、命、舍，余或成就或不成就。眼耳鼻舌根，若生色界必成就，若生欲界得而不失则成就，若生无色界及生欲界，处胎渐厚诸根未满及得而失则不成就。身根，若生欲色界必成就，生无色界不成就。乐根，生遍净天若下及圣人生上必成就，凡夫生上不成就。喜根，生光音天必成就。余如乐根说。苦根，生欲界必成就，生上界不成就。忧根，未离欲必成就，离欲不成就。信等五根，不断善根必成就，断则不成就。三无漏根，随地圣人必成就，凡夫不成就。如意根，命根、舍根亦如是。若成就身根必成就四根，谓身、意、命、舍，余如前说。若成就乐根亦成就四根，谓命、意、乐、舍。若成就眼根必成就五根，谓身、意、命、舍及眼根。耳鼻舌根亦如是。若成就喜根亦成就五根，谓喜，乐，意，命，舍。若成就苦根必成就七根，谓身、意、命、四受除忧根。若成就男根必成就八根，谓前七及一形。女根亦如是。若成就忧根亦成就八根，谓身、意、命及五受。若成就信根亦成就八根，谓信等五根及意、命、舍。精进、念、定、慧根亦如是。若成就已知根必成就十一根，谓意、命、喜、乐、舍、信等五根及已知根。无知根亦如是。若成就未知根必成就十三根，谓身、意、命、苦、乐、喜、舍、信等五根及未知根。问：几根得沙门果？答：九根得初果，或获二沙门，谓以十一根，究竟第四果。
九根得初果者，九根得须陀洹果，谓意根、舍、根信等五根、未知、已知根。未知根无碍道，已知根解脱道，俱有七根。或获二沙门者，若倍欲尽得斯陀含果，九根如前说。若欲爱尽得阿那含果，亦九根，八根如前说，三受随所用说。若次第得斯陀含果，世俗道七，谓意，舍及信等五根。无漏道八，前七及已知根。次第得阿那含果亦如是。谓以十一根究竟第四果者，十一根得阿罗汉果，谓意根及三受、信等五根、已知根、无知根。已知根无碍道，无知根解脱道。问：此云何？为分定、为用定耶？若分定者，阿那含果亦有三受。若用定者，无此三用，尚无二受一时行，何况三耶？答：用定身故，非刹那故。谓以乐根得阿罗汉果，于彼退已复从喜根得，若复退已复从舍根得，而阿那含果以此受得，若彼退者还从此受得非余。问：世尊修多罗说六识身。此诸识识何境界？答：若取诸根义，五种心境界，若取一切法，是则说意识。
若取诸根义五种心境界者，色等五境界，五识所取，眼识取色乃至身识取触，受自相故、及现在境界故。若取一切法是则说意识者，意识缘一切法，共相境界故、思惟故、数数念故。此义广说，如界品已说。识境界、智境界今当说。欲色界诸阴，无色与无漏，有依无依八，及彼二无为。
有十法欲界相应不相应，色无色界亦如是：有为无漏相应不相应，二种无为、善及无记。问：此十法，智所知。一一智几法为境界？答：五法应当知，法智之境界，比智七为缘，他心境界三。
五法应当知法智之境界者，谓欲界相应不相应、无漏相应不相应、无为、善。比智七为缘者，谓色无色界及无漏相应不相应、无为、善。他心境界三者，谓欲色界及无漏相应心心法境界故。有漏当知十，因果智有六，解脱一道二，余二境界九。
有漏当知十者，等智行一切十法，广境界故。因果智有六者，苦集智知六法，谓三界相应不相应，有漏境界故、法智比智故。解脱一者，灭智缘一法，谓无为善，数灭境界故。道二者，道智缘二法，谓有为无漏相应不相应，学无学境界故。余二境界九者，尽智，无生智缘九法，除无记无为，四谛境界故。问：诸使何所使？答：自地诸烦恼，定使于自地，自种一切遍，随使于彼种。
自地诸烦恼定使于自地者，彼欲界烦恼即使欲界法，乃至第一有亦如是。胜故、对治故，下不使上；离欲身行故，上不使下。自种一切遍随使于彼种者，自种诸法自种使所使，一切遍亦他种，五种境界故。若定三界法，三界使所使，二界生当知，一界亦复然。
若定三界法三界使所使者，三界所摄五种法，彼三界一切使所使。如是一切法，随所应说。二界生当知者，二界所摄法，二界烦恼所使随其所应，谓觉、观、欲。色界五种，彼欲色界一切使所使，谓意根。三界五种，彼三界一切使所使。如是一切法随其所应。一界亦复然者，若定一界法，彼一界使所使，谓忧根。欲界五种，彼欲界一切使所使。如是一切法随其所应。此经牟尼说，其性已分别，识知及诸使，当知是三门。
此佛所说修多罗，我已具分别，当以三门通，所谓识门、智门、使门。如施欲界修道断五阴性，彼七智知，除比智、灭智、道智。欲界故，除比智；有漏故，除灭智、道智。三识识，谓眼识、耳识、意识，四入摄故。欲界一切遍及修道所断使所使，彼八智知，除他心智、灭智。三识识，谓眼识、耳识、意识。欲色界一切遍及修道所断使所使，修者不放逸性九智知，除灭智。意识识三界一切遍及修道所断使所使，一切修多罗皆如是说，随其所应。此总说义，欲知摄者当观界建立，欲知智门者当观谛建立，欲知识门者当观入建立，欲知使门者当观种建立。如是说者此则易知。
杂品第九已分别诸法，一一定相续，于上众杂义，是今当略说。
已分别诸法一一定相续者，已说诸法展转相续种种品类。于上众杂义，是今当略说。有缘亦相应，有行及有依，心及诸心法，是同一义说。
此是诸心心法名差别。有彼缘故说有缘。于境界转故、时依行缘事俱转故说相应。有行者是慧，智品已说。彼于缘作行故说有行。依他转故说有依。从缘生亦因，有因亦有为，说处及与道，有果应当知。
此是诸有为法名差别。彼彼缘和合等生故说从缘生。生余法故说因。由因力故说有因。因缘等作故说有为。能生说故名说处。过去未来现在道所摄故说道。彼有果故说有果。有罪亦隐没，秽污下贱黑，善有为说习，亦复说名修。
有罪亦隐没秽污下贱黑者，此是不善及隐没无记诸名差别。与罪俱故说有罪，是可恶厌义烦恼上烦恼所覆故说隐没，是漏所覆义烦恼垢所污故说秽污，极鄙故说下贱，闇冥故说黑。黑者有二种，秽污黑及不可意黑。此说秽污黑，不说不可意黑，以不可意黑亦有不善报黑故。善有为说习亦复说名修者，此是善有为法诸名差别。彼善法所摄及爱果故说善，增长功德故说习及修。此说得修及习修，故说善有为。对治修、断修者，一切有漏法亦说修。问：何等为心不相应行？答：无想二正受，亦众生种类，句味与名身，命根与法得。
无想者，彼无想众生受生心心法灭。有说无想正受果。有说名第四禅眷属果。有说乃至有心是有心果，无心是无心果。问：为前心多、为后心多？答：有说后心多，前心乐欲速入无想。如是说者此不定，或前多、或后多。若以此威仪入无想正定，即以此威仪入无想住，从彼起已谤涅槃乘，后报业生欲界，彼报业尽不起余业故。二正受者，无想正受、灭尽正受。无想正受者，遍净爱尽、上爱未尽，先作出离想，思惟心心法灭，从欲界起非余，此根利故。凡夫起、非圣人，无有圣人于有作出有想。方便得、非离欲、不退转。问：无想正受、无想何差别？答：无想正受是因，无想是果。此善，彼无记；此有报，彼是报；此有行，彼无行；灭尽正受者，离无所有处欲先止息想思惟心心法灭。问：此正受云何？答：心心法灭相续中间心不相应行随流四大诸根住，是说灭尽正受。余如定品说。种类者，众生身诸根支节事业饮食相似。彼种类有六种，所谓界种类、趣种类、生种类、处所种类、自身种类、性种类。界种类者，欲界众生欲界众生种类，色无色界亦如是。趣种类者，于一趣生一趣种类。生种类者，受一生一生种类。处所种类者，生无择狱无择狱种类，乃至第一有亦如是。自身种类者，同生一界一趣一生，而有种种自身，如众鸟，如是比。性种类者，所禀性同是性种类。若六种类相似者，是名种类。句者，集诸名味究竟显义。味身者是字身。名者名诸法，以名显义。如名男女。命者寿，谓得阴界入不坏。问：命行、寿行何差别？答：有说无差别。有说宿业果名寿，修果名命。问：世尊何故舍第五分寿？答：善究竟佛事故，余事声闻究竟故。复次住四圣种故，有及众具尽无余故。得者得诸法，得、成就同一义，后当广说。谓彼凡夫性，及诸法四相，非色不相应，说是有为行。
凡夫性者，谓不得圣法。四相者，谓生、住、老、无常，行品已说。非色者，此诸法非色性，四种及造色非分故。不相应者，无缘故。说是有为行者，他为故、为他故。问：此诸行几善、几不善、几无记？答：二善五种三，当知七无记，二在于色中，一在无色地。
二善者，无想正受、灭尽正受，是善修性故。五种三者，得、生、住、老、无常，善中善、不善中不善、无记中无记，生等与法一果故、得者非不自分故。当知七无记者，无想、种类、句、味、名、命根、凡夫性。问：此诸法，几欲界系、几色界系、几无色界系？答：二在于色中，谓无想天、无想正受色界系，无想天第四禅果故，无想正受第四禅摄故。一在无色地者，灭尽正受无色界系，第一有摄故。二界说有三，余在于三界，有漏无漏五，余则尽有漏。
二界说有三者，句、味、名身在欲色界，非无色界，语非分故。余在于三界者，种类、得、命根、凡夫性，诸得相在三界，普遍故。问：几有漏、几无漏？答：有漏无漏五，谓四有为相在无漏法中则无漏，有漏法中则有漏，与法一果故。得者，若得有为亦如是；若得数灭，或有漏或无漏，共凡夫故；若得非数灭是有漏，无记故，即以此义说系不系。余则尽有漏者，无想天、无想正受、灭尽正受、众生种类、命根、句、味，名凡夫性，一向有漏，有摄故。问：离圣法名凡夫性，云何舍？云何断？答：初无漏心中，当知舍不得，凡夫流诸界，离欲时灭尽。
初无漏心中当知舍不得者，圣人初无漏心生时舍凡夫性。初无漏心谓苦法忍相应，彼生时舍凡夫性。若言起已舍者，彼住苦法忍时应非圣人，不舍凡夫故，是故说生时。是故佛说二法生时究竟其事，内事谓苦法忍眷属，外事谓诸光明。凡夫流诸界者，凡夫流诸界时，若此地命终即舍此地，若生彼地即得彼地，不隐没无记故；非究竟舍，不得圣法故。离欲时灭尽者，若离此地欲，若凡夫及圣人，尔时断此地凡夫性，不隐没无记故。问：三无为有何相？答：烦恼断离系，是名为数灭，无诸障阂相，是说为虚空。
烦恼断离系是名为数灭者，以智慧断身见等烦恼及眷属，得于此、得离系，此诸离系名数灭。有说唯一灭事，无自分故，有众多得。若此得灭得证，即此涅槃，是故涅槃不共。毗婆沙说：于此系事即此离系事。若异者，见苦所断结种断，余烦恼亦应断，作证一事故。若尔者，后诸对治则应无用。但未究竟故，是故事各别。无自分因，故说无自分。此无自分因亦不与他苦法忍及眷属，虽无自分因而与他自分因。彼品非分，故说非品。烦恼灭故说涅槃，无边说故言非说，胜一切法故说最胜，智果故说智，不动故说无生，在解脱道边故说边，出一切法故说出，离无常等过故说妙。无诸障阂相是说为虚空者，谓不障阂种种色，以有来去等故说虚空。譬喻者说：虚空非色亦非非色，言虚空者，随顺世间故说。有说非无虚空，容有故。若无虚空者，不应容有。容有故，是故有虚空事。依于诸缘法，有依及境界，不具则不生，此灭非是明。
一切有为法，依缘及境界力生，羸劣故；彼非分则不生。如眼识依眼色明空及彼忆念和合故生，一一不具则不生。余识现在前时，念念顷余眼灭余眼生，众缘不具故眼识不得生。若眼识应依彼眼生者则不生，依等已灭故至竟不生。以先无方便而灭，故说非数灭。如眼识，一切识身亦如是。又无漏者，随信行道进得随法行道非数灭。一切道亦如是，随其义尽当知。问：若此胜进道得，何故非道果摄？答：为余事故、断烦恼故、勤方便不为非数灭故，是故非道果摄。问：一切有为法说因，谁为谁因？答：前因相似增，或俱依倚生，二因及一缘，一向已生说。
前因相似增者，前法为后相似法因及增因，非软因。谓修法时，若住若增非减。或俱依倚生者，谓相应因及共有因。二因及一缘一向已生说者，谓自分因已生说，非未生。前者后因，未生者无前后故。一切遍因亦如是。次第缘亦已生说。因缘义，行品已说。问：报当言众生数、非众生数耶？答：报谓众生数，有为解脱果，有缘说俱行，谓于他相转。
报谓众生数者，报说众生数，不共故，不以他眼见亦不成就。余报义亦如是。衣食等众具，当知是功用果、增上果，非众生数，以共故。问：果云何？答：有为解脱果，一切有为法，说果有因生，故及数缘灭。
亦说道果。果义，业品已说。问：心心法云何于缘转？答：有缘说俱行，若有缘法俱于缘中转，办一事故。问：于何缘转？答：谓于他相转，心心法缘他法非自性。何以故？无二决定不自行故，亦不缘相应一行一缘故，亦不缘共有同一果故。此义，择品当广说。问：心心法为有方处、为无方处？答：普因无方处，生时心解脱，烦恼在道心，乃至灭时舍。
普因无方处者，心心法普因生，谓因二眼生一识，耳鼻识亦如是。若有方处所者，应于一眼中转。若然者，应一眼见色，不应俱见。此义，界品已说。若言二识俱生者，不然。何以故？第二次第缘非分故。一识住二眼见色者，不然，无分故。若一识住二眼中者，应有分生。若住左眼者非右眼，方处别故。此则非说无色，无分故。若复一识住二眼者，彼二眼间身根中亦应生。若尔者，眼识即身识。若中间不生者，应断作二分。非一前已说，无二识俱生故。问：何世心解脱？答：生时心解脱。道生时是烦恼灭时，是故道生时心解脱。如坻塘漏，近水先出，彼亦如是。又说一切未来心解脱非独生时，但以初解脱故说生时。问：道生时断烦恼为不？答：烦恼在道心，乃至灭时舍。道灭时灭，烦恼事究竟故。生时是未来，云何未来道能究竟事？是故说无阂道灭时断烦恼。问：有爱有几种？答：有爱有五种，无有唯一相，爱事余烦恼，灭尽是三界。
有爱有五种者，有爱贪于有，有五种，谓见苦集灭道、修道断，以五行种有贪故。无有唯一相者，无有爱谓见断。已于自报断生乐着，是修道断。何以故？见贪见道断，此贪随报。无常起报者修道断，不隐没无记故。报无常亦如是，与报同一果故，非见道断。贪缘修道断，非一切遍故。此无有爱，须陀洹、斯陀含不断而不行，断见所长养故。如悔疑所长养，须陀洹、斯陀含亦不行。问：世尊说三界，断界，无欲界，灭界。此云何？答：爱事余烦恼，灭尽是三界。彼爱尽是无欲界，事尽是灭界，余烦恼尽是断界，取近对治故。论者如是说：世尊修多罗说，一切行尽名断界，无欲界、灭界亦如是。问：十二法，欲界善不善隐没无记、不隐没无记；色界三，除不善；无色界三；亦如是；及学无学。此十二法，几秽污心中得、几善心中得、几无记心中得？答：若得九种法，当知秽污心，善心得六种，无记即无记。
若得九种法当知秽污心者，界及地来还时，欲色界得七心及欲界善。善根续时、得退时，得三界秽污及学心。余不得者，谓无色界善不隐没无记及无学。虽无色界善少，有退得，谓退分。但此中说悉不成就而得。此则通说，非一人一心中得九法。善心得六种者，善心中得六心，欲界不隐没无记、色界善不隐没无记、无色界善及学无学，亦此通说非一时得。无记即无记者，不隐没无记即得无记非余，羸劣故。问：道品十法，几根性、几非根性？答：道品有六法，当知是根性，诸法若相应，是说为他性。
道品有六法当知是根性者，信等五根及喜觉支，当知是根性，得根相故。余者非根性。问：相应者为自性、为他性？答：诸法若相应，是说为他性。诸法他性相应，非自性，无有一性二刹那俱起故，前与后不合故，自性不自为故。此义行品已广说。问：于何解脱？答：缘中得解脱，大仙之所说，亦有断而缚，见道及修道。
缘中得解脱大仙之所说者，当知缘中得解脱，不能于相应解脱，一刹那故、心与烦恼俱生故。众生于缘中愚，即彼起不愚烦恼解脱。问：断即解脱耶？答：若解脱即是断，亦有断而缚，有少断非解脱。谓苦智生、集智未生，见苦所断烦恼断；见集所断一切遍使缚，彼缘未断故；及修道一品断，余八品缚乃至八品断，第九品缚一使故。彼八品先断后解脱，第九品即断即解脱，余一切亦如是。问：见谛云何得不坏净？答：二解于三谛，四由见正道，而得不坏净，修习于二世。
二解于三谛四由见正道而得不坏净者，苦集灭无间等得法不坏净及圣戒，道无间等得四不坏净。此义择品当广说。问：何等世修？答：修习于二世。现在者习修现在前故，未来者得修，不现前故、得随续故。过去非修，现在因非分故。问：何等法随心俱转？答：一切诸心法，说与心俱转，亦此心诸相，余相及所作。
一切诸心法说与心俱转者，一切心法与心俱转，与心同一果故。亦此心诸相者，此心生等相亦与心俱转，亦与心同一果故。余相者，此心法相亦与心俱转。及所作者，作名无作戒，由心故亦与心俱转，亦与心同一果故。问：断法云何？答：断法谓有漏，知者亦无垢，灭未来说远，余则说于近。
断法谓有漏者，有过故。如衣有垢则浣，非无垢，彼亦如是。问：知法云何？答：知者亦无垢。若有漏无漏法一切说知，随其事。何以故？除无知故。问：远法云何？答：灭未来说远。过去未来法说远，远现在识故，此说时远。四远义行品已说。余则说于近者，现在说近，与识身俱故。无为说近，不系方处故。随彼彼方得灭，由道故。非数灭，离勤求故。世义，界品已广说。问：定法云何？答：所谓无间业，及诸无漏道，慧说名为定，见处谓有漏。
所谓无间业及诸无漏道慧说名为定者，无间业说邪定，定趣地狱故。无漏行说正定，定趣解脱果故。余者不定。问：世尊于菩提树下于一切众生建立三聚，为建立众生分齐耶？为建立法分齐耶？若众生分齐者，云何说不得众生边而众生无边？若法分齐者，声闻亦应建立，云何说如来不共耶？答？有说众生分齐，总相非自相，谓说四生，除此更无众生。问：若然者，声闻亦应建立。如来、声闻何差别？答：有差别。如来自力建立，声闻从佛闻，此则差别。又说如来建立众生分齐，声闻缘觉建立法分齐。世尊建立三聚众生已，今犹安乐众生，大悲故昼夜三时以佛眼观察众生。问：见处云何？答：见处谓有漏。一切有漏法是见处所秽污见俱。若法秽污见缘使及相应使，彼说见处。又说缘自界见力故，有漏法得见处名。非余缘使，非分故。如是好者谓前说。问：若众生成就根，彼成就几根？答：说有十九根，谓成就极多，极少成就八，晓了根所说。
说有十九根谓成就极多者，圣人极多成就十九根，谓未离欲具诸根；若住见道，除已知、无知根及一形；若住修道，除未知、无知根及一形。凡夫不断善根，具诸根及二形，除三无漏根。极少成就八晓了根所说者，极少成就八根，谓余身根善根断渐命终，生无择地狱大山所迫，唯有身根、命根、意根及五受根。若生无色界凡夫，意、命、舍、信等五根。问：有几种触？答：增语及有对，明无明处中，所谓得果者，是则双道事。
增语及有对明无明处中者，增语者，若意识身相应触，缘一切法故说增语。又缘多名故说增语。虽第五触亦缘多名，彼五识初得名，故无过。若五识身相应触，依有对根，故说有对。无漏者说明，触明相应故。秽污者说无明，触无明生故。不秽污有漏者说非明非无明，触俱不相应故。此五触随顺不随顺相应依分别故，说十六种。随顺不随顺建立者，谓爱恚相应触相应分别故，说苦、乐、不苦不乐触。依分别故，说眼、耳、鼻、舌、身、意触。问：得果者为无阂道、为解脱道？答：所谓得果者是则双道事。双道俱得果，无碍道及解脱道。无碍道断烦恼得，解脱道得解脱证。又说无碍道得果，解脱道护彼所作事令不失故。如是说。问：世尊说厌已离欲。云何厌？云何离欲？答：若智在苦因，及忍说为厌，能离贪欲故，说四为离欲。
若智在苦因及忍说为厌者，缘苦集智及忍说厌，缘可厌事故。苦集谛恶行烦恼所依故，说为厌事。能离贪欲故说四为离欲者，若忍及智于四谛转尽，说为离欲，坏贪欲故。虽离一切烦恼，但贪欲是诸烦恼足，是故说离欲。彼憎不乐背恶，此厌之差别。离欲灭解脱断尽，此离欲之差别。问：阿罗汉住何心般涅槃？答：罗汉住报生，及与威仪心，随顺心灭故，趣向般涅槃。
阿罗汉住报生及威仪心而般涅槃。何以故？随顺心灭故。善心坚住，于心灭不随顺。无记心羸劣，羸劣故于心灭随顺。复次少过故。善心依果报，果门过生故。无记唯有依果门无报果门。复次背诸趣故。若向诸趣者，彼必善心勤现在前，莫令我生恶趣中。是故彼背一切趣，故住常性心。有时彼身分中善心空如断善根，不善心亦空如离欲界欲。复次渐离生死故。谓于欲界离欲离不善心，第一有离欲离染污心，无记心现在前离善心，命终心现在前离无记心。尊者说曰：勤相续者善心，彼命终时不随转也。有说欲令下地有不苦不乐报者，彼说欲界，乃至第四禅报生及威仪心般涅槃。无色界唯报生，非威仪，色非分故。有欲令下地无不苦不乐报者，彼说欲界，乃至第三禅唯住威仪心般涅槃。余如上说。问：几种有？答：生有及坏有，本有亦复中，当知二刹那，一染三有二。
生有及坏有本有亦复中者，生有者谓生分，五阴与生俱，故名生有，相续心俱生义。坏有者死边，五阴与死俱，故名死有，没心俱起义。本有者，除生分死分五阴，彼中间有，本业所种久住故，故名本有。中有者，死已乃至未得余生有，于其中间向受生有，五阴趣所不摄，于二中间起，故名中有。问：此诸有，几刹那、几久住？答：当知二刹那，死有及生有，各刹那顷，不久住故。以此义当知，本有、中有久住。问：几染污、几不染污？答：一染三有二。生有一向染污，以染污心故生相续，非不染污。彼欲界凡夫三十六使，一一使令生相续。圣人修道断四使，一一亦如是。色界凡夫三十一使，一一使令生相续。圣人三使，无色界亦如是。使令生相续，非缠垢。余有染污不染污。问：修行者几时极为业所障碍？答：若离欲界欲，越度第一有，及与起忍法，极为业障碍。
于此三时修行者，业极作障碍，谓圣人离欲界欲时，彼欲界业极作障碍。义言汝若离欲，我于何处受报？以圣人离欲界欲，不受欲界生死，永得苏息故、以不退果命终故。谓取阿罗汉果时，彼受后生报，业极作障碍。义言汝度第一有无复生处，我于何处受报？谓住顶法起忍时，彼受恶趣报，业极作障碍，以起忍法永离恶趣故。余如前说。问：事有几种？答：当知有五种，自性及与因，系缚若摄受，一切境界事。
五种事，所谓自性事、因事、系事、摄受事、境界事。自性事者，若法自己性，以事名说。如所说若得事，是成就彼事。因事者，如所说云何有事法？答言：有因。系事者，如所说若此事爱结系，即彼事瞋恚系耶。彼五种法，以事名说。摄受事者，如所说田事家事，如是比。境界事者，如所说一切法智所知，随其事。若法彼法缘，以事名说。复有异五种事。说阴即为事，界入事亦然，及与世刹那，是名五种事。
若说阴，即以阴为事，非余种。如是乃至说刹那，即以刹那为事，非余种。如是略说，同实异名尽当知。问：如业品说五种果，云何唯此果、复有余耶？答：有欲令更有四果。育多婆提说，安立及方便，亦说和合修，是名为四果。
安立果者，如水住风轮，水轮是风轮安立果。如是一切。方便果者，谓从不净观方便乃至起尽智无生智，彼尽智无生智是不净观方便果。如是一切方便尽当知。和合果者，谓眼色明念和合眼识生。如是法和合生法，此法是和合果。修果者，谓色界道欲界化化及作欲界语，彼化及语是色界修道果。如是一切。问：神足几种？答：运身及意解，意念自在通，意念唯如来，当知二则共。
三种自在：运身自在、意解自在、意念自在。运身自在者，举身陵虚犹若鸟飞。意解自在者，远作近解，屈申臂顷至色究竟。意念自在者，如眼识至色顷随意即至。此意念自在者，唯佛非余，一切智所知到彼岸故。当知二则共者，运身自在及意解自在，如来、缘觉、声闻共，是禅果故。问：一切阿那含入色无色界不？一切信解脱得见到不？一切退法者必退不？答：入色无色界，亦复增益根，及与贤圣退，生中间定无。
圣人还受生者，如前所说，余因缘定无。还受生者，谓欲界得果还生欲界者。厌于处胎，见有之过，不入色无色界，以寿长故也。久修圣道故，不能增进根。如下亲友不能舍离，彼亦如是。生中间，修习圣道，故不退。问：何时佛出世？何时转轮圣王出世？何时辟支佛出世？答：劫减佛兴世，增时转轮王，二时辟支佛，如是应当知。
劫减时佛兴于世，顺解脱师故。佛是解脱师，为舍生死出世说法。增时众生向生死见，转胜乐故。若尔时佛出世者则为空出，以众生不能舍生死，极着乐故。减时众生背生死见，烦恼恶行极增上故，能舍生死。是故乃至百岁众生时佛乃出世，非减也。若减者，尔时众生非法贪不正贪，谓乐生天，悉行邪法勤利烦恼，非善法器故。转轮圣王多于增时出于世间，能以十善建立众生，是故减时不出，以彼众生向恶行故。是故增时易化，时淳故。初减时转轮圣王亦出，于世犹淳故。辟支佛二时出世，作自事故。问：得，为有得得、为无？若得复有得者，此得复应有余得，云何非无穷？若无得得者，得云何成就？答：若彼诸法生，二得共俱起，二得俱生者，当知有得得。
若诸法生，即彼法二得，俱生得及得得。彼得力故成就法及得得。得力故成就得，以得及得得故。俱一心中展转相得，是故非无穷。彼色阴行阴一得，余阴亦如是。有为无为一得。欲界善戒恶戒，若过去者三世得，若现在者现在未来得，若未来者即未来得。欲界善及秽污四阴，色界善五阴及秽污四阴，无色界善及秽污四阴，无漏五阴，变化心共生四阴，三世三世得，随其类得。威仪四阴，多以世断及刹那断得。若彼善修者三世得。工巧亦如是。无记色及报生四阴，以世断及刹那断得，过去过去、未来未来、现在现在。问：苦法忍有几得？乃至道比忍有几得？答：诸得有十五，得于苦法忍，其余见增道，当知一一减。
诸得有十五得于苦法忍者，苦法忍有十五得，以见道十五心故。一切心彼得生一得，与彼忍俱生，十四后生。其余见增道当知一一减者，见道名见增，惠增上故。余见道渐度一一心中得转减。苦法智十四得，一俱生、十三后生，无前生未曾得故。苦比忍十三得，一俱生、十二后生。苦比智十二得，一俱生、十一后生。乃至道比忍一得，俱生无后生者，见道究竟故、无前生未曾得忍故。问：解脱得何地摄？答：若于彼地中，断及坏对治，即摄解脱得，法智比智品。
若于彼地中断及坏对治即摄解脱得者，有说若彼地断对治，彼解脱得即彼地摄，由断对治故。如是说者，谓欲界见道修道断解脱得禅未来摄。初禅地，未来初禅及中间摄。第二禅，四地摄，即前三地及第二禅。第三禅，五地摄，即前四地及第三禅。第四禅，见道修道断及无色见道断六地摄，即前五地及第四禅。空处修道断七地摄，即前六地及空处识处。修道断八地摄，即前七地及识处。无所有处及非想非非想处，修道断解脱得九地摄，未来、中间、根本四禅及三无色。又有说者，若彼地摄断对治及坏对治，此说欲色界见道修道断。无色界见道断解脱得六地摄，无色界修道断如前说。法智比智品者，又复有说，若地法智品，欲界见道修道断解脱得即彼地摄。若地比智品，色无色界见道修道断解脱得即彼地摄。此说欲界解脱得六地摄，色无色界解脱得九地摄。问：若道俱起得，彼得是俱起道因不？答：与道俱起得，俱起而非因，道亦非彼因，后起或有无。
与道俱起得俱起而非因者，道俱起得彼非道因，不一果故，不一果则无共因义。道亦非彼因者，得俱起道亦非得因，亦不一果故。问：后起得云何？答：后起或有无。前起道于后起得，或有因或无因。与后相似增道得相似增解脱得因，非软道得软道解脱得因。谓苦法忍一得俱生，彼得非忍因，忍亦非得因。苦法智三得俱生，二道得、一解脱得，苦法智非彼诸得因，彼诸得亦非苦法智因，彼苦法忍三得因。苦比忍四得俱生，三道得、一解脱得，苦比忍非彼诸得因，彼诸得亦非忍因。苦法智三得因，非苦法忍得因，以忍劣故。苦比智六得俱生，四道得、二解脱得，苦比智非彼诸得因，彼诸得亦非智因。苦比忍三得因，非三得因谓法智品中得。乃至道比忍二十二得俱生，十五道得、七解脱得，道比忍非彼诸得因，彼诸得亦非忍因。道法智三得因，非余因。问：空空何行、何自性、何缘、何地摄耶？答：空行有垢住，是说为空空，说无学境界，在于十一地。
空行生已空空后起，空行观五盛阴空，彼空空起于彼空思惟空。如人烧死尸时，执杖转侧然后烧杖，彼亦如是。有垢者，谓有漏义，击圣道故。空空击圣道，不以圣道击圣道。以无漏厌行，不缘无漏故。住者，三昧自性。空空者，于空行空义。无学境界者，以无学为缘义，谓无学空行是彼缘。又说缘空行俱生五阴。十一地者，有漏故，普境界空。空空十一地，欲界乃至非想非非想处。问：云何无愿无愿？答：行于无常行，是无愿无愿，俱在于不动，欲界余如前。
行于无常行是无愿无愿者，无常行相应无愿，观五盛阴无常，于彼后起无愿无愿，思惟无愿无常。若苦行者则为颠倒，圣道非苦性故。亦非因等行，与圣道相违故。若作因等行者，应顺圣道。然彼击圣道，以违圣道故。亦不道等行，以道等行乐道故。俱在于不动者，谓前说空空及无愿无愿，此二是不动法阿罗汉能现在前三昧，有势力故、离烦恼故。见到者虽利根得自在三昧，然未离烦恼故。时解脱虽离烦恼，不得自在三昧，钝根故。不时解脱者得自在三昧，利根故、离三界欲故，是故能现在前非余。欲界者，欲界现在前，多从说力起，故非余。除郁单曰，余三方。余如前者，余事如空空说。谓无相无相，彼行于寂止，行于无记灭，余则如前说。
谓无相无相彼行于寂止者，无相者于数灭观寂止，于彼后起无相无相行。义言汝非数灭亦寂止。问：彼何缘？答：行于无记灭，非数灭是彼缘，是无记。亦不起非数灭，不起如前说。以是义故不说灭行。以有二种灭，谓非数灭、无常灭。若言灭行者，不知何等灭？亦非妙出行，以无记非妙，非出故；非三相所成，故止。余如前说者，余如空空说。又彼三昧，利根者尽智生时得，后方便现在前。佛不方便、辟支佛少方便、声闻或中或上。空空无愿无愿，法智比智苦智后现在前；无相无相，法智比智灭智后现在前。若欲界三昧禅未来所摄，圣道后起。若非想非非想地无所有处，圣道后起。余者自地次第。问：超越三昧云何正受？答：超越三摩提，上下至第三，及不念思惟，于缘超亦然。
超越三摩提上下至第三者，谓超越三昧正受时，有漏初禅次第有漏第二禅现在前，如是次第乃至非想非非想处，然后次第还至初禅。于此诸地善修习已起无漏初禅，次第乃至无所有处，又复次第还至初禅。又此地善修习已，复起有漏初禅正受，从初禅起超入有漏第三禅，第三禅起已入空处，空处起已入无所有处。逆超亦如是。此地善修习已，然后起无漏超正受，是名超越方便。然后能有漏初禅起，次第入无漏第三禅正受。无漏第三禅次第有漏空处，有漏空处次第无漏无所有处。逆超亦如是。是名超越正受成就也。相远故，不超第四正受也。三方不时解脱能起，非余。何以故？离烦恼故、自在三昧势力故，如前说。及不念思惟于缘起亦然者，若不秽污而断境界者，彼因不忆念思惟，亦至第三，谓初禅缘欲界，次第上缘初禅二禅而正受，缘初禅次第下缘欲界，次第上缘第二第三禅也。初禅缘二禅，次第下缘欲界及初禅，上缘第三第四禅。如是一切地尽当知。无色不缘下，前已说。虽苦法智次第苦比忍生乃至缘第一有，此不断境界故。净背舍次第，虽缘自地心起，或缘上地，但彼染污。问：佛语当言善、为无记耶？答：佛语善无记，如彼初心转，究竟亦复然，无记或清净。
佛语善无记者，若调伏处方便而说是善，如说一切行无常、一切法无我、涅槃永灭，如是比。若彼不方便说，是无记。如问阿难何故园中高声大声？如是比。如彼初心转究竟亦复然无记或清净者，世尊以善心发语，即以善心究竟。无记心发语，或无记心究竟、或善心究竟。无有善心发语，无记心究竟，说时转增不减故。问：声闻云何？答：声闻则不定，究竟及与转，说时不退减，唯是佛世尊。
声闻则不定究竟及与转者，声闻善心发语，或善心究竟、或无记心究竟。无记心发语，或善心究竟、或无记心究竟。问：何故世尊善心发语善心究竟？声闻善心发语无记心究竟耶？答：说时不退减唯是佛世尊。唯佛世尊说时不退，声闻者舍利弗等说时犹退。问：几入可烧、几入能烧？答：诸入中有四，可烧亦能烧，可称亦能称，断能断无惑。
诸入中有四可烧亦能烧者，色香味触可烧亦能烧，不相离故。有说此四入可烧，不相离故。更有一入能烧，谓火大，得烧相故。可称亦能称者，即前说四入，可称亦能称，不相离故。有说四入能称，一种可称，得重相故。断能断无惑者，即前说四入可断亦能断，此中无惑说。问：地、地界何差别？答：地谓色形处，坚相说地界，余二亦二种，风即风或异。
地谓色形处者，色形处是地，色入所摄、眼识识，此世闻名。地界说坚相者，坚相是地界，触入摄、身识识，此则第一义。余二亦二种者，水及火亦二种。色形处是水，湿润是水界。色形处是火，熅热是火界。余如前说。风即风或异者，有说风即风种，以非世间立名故。有说此亦世间立名，有尘风、无尘风，如是比。问：善根有几种？答：福分说一种，及与解脱分，于福决定分，第四离诸漏。
福分说一种者，若欲界闻思慧胜进施戒等俱生，得转轮王、帝释及余欲界大力自在身报，及色无色界胜进善根能得有果者，是名福分。及与解脱分者，解脱分亦是欲界闻思施戒等俱生，背诸有向解脱。殖此诸善根者，中间虽断善根，犹名逆流。何以故？必得涅槃故。是故如是说：宁为调达，不为外道郁头蓝子。调达虽造三逆，断诸善根，灭善种子，入无间地狱。地狱罪毕，于四万岁寿人中得辟支佛证，诸根猛利，胜舍利弗等。郁头蓝子虽离八地生第一有，于彼报尽命终，来生于法林中，作着翅飞狸，残害一切水陆众生，死堕无间地狱。世尊不记得解脱时。种解脱种者，有如是相，处听法坐，若闻法时，悲泣流泪身毛为竖，见生死过、涅槃善利，敬信正法及说法者。于福决定分者，观察真谛暖等善根，于谛决定故、于谛满足故、顺向圣道故，名决定分。彼贤圣品已说。第四离诸漏者，无漏善根谓学无学，彼前已说。问：云何于恶趣得非数灭？答：当知布施等，能转于恶趣，必定与忍俱，施等同或异。
当知布施等能转于恶趣者，或有施不堕恶道，或戒或闻或思、或暖或顶，若见生死过、涅槃善利故，背生死向涅槃而行布施，如此施者能转恶道。余善根亦如是。布施能转恶道，而非顶。若谓不尔者不然。何以故？背生死故。或有未得决定善根而能极厌生死非得决定善根者。复次施与恶趣烦恼业极相违，非顶，是故无过。问：若诸善根不必定离恶趣者，何者必定？答：必定与忍俱。顿舍恶道必在于忍，忍与一切恶趣烦恼业相违故。舍忍者，恶趣烦恼业尚不起，况不舍。施等同或异者，从施乃至顶，或时离恶趣或不离，以非一切施能违恶趣烦恼业故。余善根亦如是。已说转恶趣因缘，谓意识不共今当说。离欲及退时，受生亦命终，断善及相续，当知是意识。
此六事说住意识，思惟故、普缘故。世尊虽说眼见色、耳闻声、身觉触退，彼亦牵意识现在前故退。问：住何等受命终及生？答：谓一切众生，悉住于舍受，命终及受生，以不捷疾故。
谓一切众生悉住于舍受命终及受生者，一切众生住不苦不乐受命终及受生。问：何故？答：以不捷疾故。一切分中生分死分不明了、不觉悟故。于诸受中不苦不乐受最不捷疾不明了故，是故一切众生住不苦不乐受命终及受生。问：若然者，不苦不乐受应无无漏，圣道捷疾故。答：非不苦不乐受无无漏，圣道力能令利故。如水在辛则辛、在苦则苦，甜酢咸淡亦如是。
择品第十之一虽已说多法，决定众杂义，于彼无量处，当复择其要。牟尼说见道，疾故名法轮，或说学八支，转至于他心。
牟尼说见道疾故名法轮者，灭二种痴故说牟尼，寂灭满足故说牟尼。说者显示也，彼见增故说见道。以慧增故、求尔炎故，至非品故说道。疾者速进也，见道是捷疾道，不起定故。一品道顿断九品结，是法故说法，离众生故。舍此至彼故说轮，谓舍苦至集乃至舍灭至道。复次似轮故说轮，如轮下转至上、上转至下。如是见道轮，下忍转至上智，复转至忍。复次上下义故说轮，如轮下至上、上至下。如是见道轮，缘欲界已上缘第一有，缘第一有已下缘欲界。复次降伏谛方故说轮，如圣王轮。或说学八支转至于他心者，尊者瞿沙说：学八支转至他心名转法轮，是故说如来于波罗奈仙人住处转法轮。以是义故别于二乘声闻辟支佛自力转法轮。虽拘邻等自转法轮自修道非他，然由开悟因缘，故说世尊转法轮。虽苦法忍起已转，但道比智起说名为转，以彼处具五因缘故。所谓舍曾道，得未曾道，结尽得一味，顿得八智，一时修十六行。拘邻等五人及八万四千诸天见谛，彼先见谛故。以拘邻为因缘，世尊及拘邻起世俗心，地神知故、于大力尊天所闻故、踊跃欢喜故、本常守护故。近住地神举声大唱，远住地神展转宣告，非彼自力知见，是常胜心非劣心境界故。如是须臾顷，虚空神天展转唱声，乃至梵天不至上地，以彼自地耳识非分故。有说以梵名名阿迦腻吒天，声虽念念灭而相续起，故言声至梵天。转轮王出世以十善业道化导众生，以十善业道欲界受报，是故转轮王出世声至他化自在天，以未离欲故不至离欲地。梵天劝请世尊转法轮故，是故声至梵天。净居天劝发成无上道故，是故声至净居天。成称业故，声有齐限。问：云何为梵轮？答：佛说具足道，广大名梵轮，齐辐辋具足，对治非梵行。
一切八圣道共依，广大故，名为梵轮。彼正语、正业、正命不坏故，名为齐。齐，毂也。正见、正思惟、正方便依戒立故、广缘故，名为辐。正念、正定摄正见、正思惟、正方便辐，故名为辋。烦恼名非梵，不爱果故。道者对治非梵烦恼，是故名梵轮。已说梵轮，贤圣八支成就齐今当说。谓优波婆素，受时他二说，具足一日夜，离严饰威仪。
优波者近，婆素者住。近尽寿三婆逻住，故说近住。三者等，婆逻者护，谓等护一切众生，是故说随一切众生慈心住得律仪。彼若作是念：于此受，不于彼受。不得律仪，心不净故。别受，不得律仪，律仪离增减故。受者受取，由作故，非发心而得。时者，谓明相出时受。他者，从他人受。从众生故，不从非众生数，不言语故。非婴孩、非眠、非痴非狂，不解斋法故。彼此和合故得受。若得犯戒及烦恼起能见过者，从彼受。二俱说者，授者、受者二皆说，授者先说、受者随说。若授者不说则不成授，授不成故受亦不成。若受者不说则不成受，无受说故。非无说而作业生，作不生故无作亦不生，无作不生故则无余识俱生功德。若二人一时说者亦不成受，无授故。具足者，圣八支成就。如比丘不具足律仪则非比丘，此亦如是。一日一夜者，第三分齐非分故，有二分齐如前说。斋律仪得日夜分齐，余律仪得尽寿分齐。离严饰威仪者，谓缨络被服为严饰故。著者悉应舍离，住威仪受，以庄严为放逸足故，调伏住则不放逸。放逸者不应作而作，坏威仪者不恭敬，故不得律仪。黄门时，黄门无形二形，不生律仪。何以故？贪欲增故、无惭愧增故。在人趣依三方非余，捷疾知觉故。五种清净因缘，修多罗品已说。问：斋几是尸罗支、几是不放逸支、几是持支？答：尸罗支有四，不放逸支一，余则是持支，斋支慧所说。
前四是尸罗支，舍性罪，自性戒故。不饮酒是不放逸支，饮酒是放逸支，令心失念故，是故离彼名不放逸支。余则是持支者，随顺戒故。有说离非时食是斋，余者斋支。复有说离非时食是斋亦斋支，余者是支。如等见是道亦道支，择法觉是觉亦觉支，彼亦如是。若说九支者，不然。何以故？离高床大床涂身香华共立一支，俱庄严处起故。如老死立一有支，俱熟故，彼亦如是。问：离两舌、恶口、绮语等是离性罪，何故不立斋律仪耶？答：难护故、常习近故。出家者尚难护，以常行故，况复在家。如是难护者诸威仪，除不饮酒，余遮罪亦不立斋支。问：已知恶戒热所烧，斋律仪栴檀涂今当说。何故无不具足律仪优婆塞？何所疑俱见其过？若有不具足优婆塞律仪优婆塞者，何故无不具足沙弥律仪沙弥耶？若无者，何故说一行等优婆塞？何得所说非无义？答：具律优婆塞，比丘律仪一，以彼缺减义，牟尼说少分。
具律优婆塞比丘律仪一者，有一说具足优婆塞律仪名优婆塞，非不具足沙弥。比丘亦如是。如说：我某甲归依佛两足尊、归依法离欲尊、归依僧诸众尊，我是优婆塞，当证知，尽寿舍众生受，归依心清净。乃至第三口作，得优婆塞律仪。问：此是离杀生口作，云何得余律仪耶？答：当知除等故，应说我尽寿舍众生等。如戒等取，除等故名戒取，彼亦如是。复次舍众生者，谓舍自众生故。从今乃至舍自众生所受戒，终不毁犯。复次波罗提木叉律仪于众生处得，彼作是说：我从今日不杀众生，亦于彼不盗、不邪淫、不妄语，以护彼故不饮酒。是故一切遮罪中，离饮酒立优婆塞律仪，以饮酒一切放逸足故。自所受难护故，是故说离他淫。当知两舌、恶口、绮语亦如是说。以彼圣人经生犹故知而不说犯。若言无一行等优婆塞者，不然。实有一行等优婆塞建立。此云何？以彼缺减义，牟尼说少分。佛以缺戒者，故说少分优婆塞。彼具戒优婆塞，若持一不持四，是名一行。持二不持三，是名少分。余亦如是。谓所得戒，令知故为说，非无义。问：若人九岁若十岁受优婆塞律仪，然后取妻，以彼女人为妻分，先于彼女人所为得律仪不？若得者，云何不犯戒？若不得者，何得非少分？答：得支非具足。得不他淫处，不得离非梵行处，谓为妻分已，不起他淫，所不应作亦如是。优婆塞受沙弥戒，不舍优婆塞戒得沙弥戒，以胜为名，故不名优婆塞。若彼沙弥还俗时，说言我作优婆塞，当证知即是优婆塞。若异者，应更受优婆塞律仪。比丘亦如是。已说律仪，律仪比类今当说。二律仪妙行：业道初解脱：说业及尸罗：如是七种名。
波罗提木叉律仪作时，即彼刹那无作。凡有七种名：一名律仪，二名波罗提木叉律仪，三名妙行，四名业道，五名波罗提木叉，六名业，七名尸罗。彼一切恶戒对治故名律仪，防护恶戒故。入七众具故名波罗提木叉律仪，于一切众生所得故。善作故名妙行，得爱果故。思愿道故名业道，思愿从彼道转故。彼最初随顺解脱故名波罗提木叉，随一切众生慈心得故。业者，作所起作故。言是思者，不然，是说波罗提木叉故。以此当知亦非后三业道。尸罗者淳善义，不害心起故。后诸无作有五种名，除波罗提木叉及业道。除波罗提木叉者，非前故；除业道者，在起业思愿后故。已说律仪类名，谓身身业成就不成就今当说。成就身非业，或说业非身，或有身业俱，或亦不俱说。
成就身非业者，谓或有凡夫人处卵胎，迦罗罗胞肉段坚厚，前身作已，舍此身未成未能起作，无粗心现在前故。粗心现在前能起身业，而彼细心现在前。如是内向外向、内事外事尽当知。复次彼分中极苦逼迫故，不能动转，何能起作？若生欲界不住律仪，亦非不律仪处身无作，若眠、若狂、若醉，无求无方便舍作因缘，业品已说。或说业非身者，谓圣人生无色界，彼成就道共身业非身，彼色非分故。或有身业俱者，圣人处母胎迦罗罗胞肉段坚厚，若生欲界。处律仪波罗提木叉禅无漏，住不律仪不住律仪亦非不律仪，身有作，有作不失。若生色界，此诸身色众生居故。身业者，或有说律仪、或说不律仪。或不舍作故，或亦不俱说者，无色界凡夫非身无色故，非身业凡夫故。口业亦如是。问：世尊说四种入胎，此云何？答：谓入不正知，及住与出胎，乃至入正知，住出亦复然。
彼少福众生入母胎，颠倒想转颠倒解，所谓风飘雨雪大寒大闇，多众扰乱声，入华间林中草窟华窟树下墙间。住于母胎，亦颠倒想及颠倒解，所见如前说。出胎亦颠倒想解，所见如前。多福众生见园林浴池殿堂楼阁跏趺端坐，余如前说。是名第一入胎。第二入胎者，自知入胎，不颠倒想不颠倒解，而住、出颠倒，如前说。第三入胎者，自知我如是入胎、如是住胎，出则颠倒，如前说。第四入胎者，自知我如是入胎，住时自知我如是住胎，出时自知我如是出胎。问：此诸入胎者说何等人？答：初者不净业，亦复不求智，中二各成一，第四俱成就。
彼初者善业不清净亦不求智，第二者业清净而不求智，第三者求智业不清净，第四者俱成就。又说初入胎者一切众生，第二转轮王，第三辟支佛，第四如来。问：须陀洹有不善业邪？若有者，何故不堕恶趣？若无者应离欲，离欲者无有是处。答：住于初果者，一种不净业，而不堕恶趣，业不具足故。
须陀洹虽有修道断不净业，无见道断业，无对事故，是故不堕恶趣，具不具足故。如车二轮具能有所运，一轮坏则无所堪，彼亦如是。鸟譬亦然。愚者堕恶趣非智者，凡夫堕恶趣非圣人，犯戒堕恶趣非持戒，恶心堕恶趣非善心，如修多罗品说。食择品当说今当说。四食在欲界，四生趣亦然，三食上二界，抟食彼则无。
四食在欲界者，欲界有四食。四生趣亦然者，四生五趣亦有四食，地狱中铁丸洋铜虽复增苦坏，饥渴故名食。及冷风触身亦名为食。三食上二界抟食彼则无者，色无色界无抟食，身轻微故、无色故。问：诸趣一一趣何食增？答：于彼饿鬼趣，意思食为增，及与诸卵生，三无色亦然。
于彼饿鬼趣意思食为增者，饿鬼趣意思食增，以彼意行多故。及与诸卵生者，彼亦意思食增，以彼处卵生，常念母故得不烂坏。三无色亦然者，除非想非非想，余三无色亦意思食增，意行多故。胎生抟食增，谓彼人趣中，地狱识食增，第一有亦然。
胎生抟食增谓彼人趣中者，胎生者人趣中抟食增多，以抟食持身故。地狱识食增第一有亦然者，地狱识食增，识持名色故。非想非非想亦识食增，以识持名故。欲天如人趣，色界触食增，及与畜生趣，湿生亦复然。
欲天如人趣者，欲界天抟食增。色界触食增者，色界天触食增，受修禅故。及与畜生趣湿生亦复然者，畜生趣中湿生者触食增，持义是食义，如榰持瓶安住不坏。如是以食持身，身则不坏，牵有故说食。问：若然者，一切有漏法是食，牵有故。答：增上故说力，能牵有故说食。有二事故名食，谓前方便牵、牵已复长养。问：何故说四是食？答：此不应问，一切难起。但随量所应，故说四。彼抟食者，长养诸根四大故说食。触者，长养心心法故说食。意思者，长养当来有故说食。识者，长养名色故说食。是故说四食。问：若归依佛法僧者，为何所归？三宝各二种，佛有二种身，谓生身及法身。法亦二种，谓第一义涅槃法及一切无我法。僧亦二种，谓第一义僧及等僧。为归何等？答：归依彼诸佛，所得无学法，涅槃无上法，僧学无学法。
诸佛所成就无学法名为佛。归者，归佛所得无学法，名归佛。不归佛所成就无诤等诸有漏法，自性不解脱故。以是故，当知亦除生身。若言于如来所起恶心伤足出血，不得无间罪者，不然。何以故？起恶心故。谓于佛所得无学法起恶心而伤足，故得无间罪。复次坏佛所得无学功德所依故，所依坏故依者亦坏，如瓶坏乳亦坏。归依爱尽名归法，善故、常故。当知除余法，以余法无善及常故。归依僧所得学无学法名归僧。不归僧所成就非学非无学法及生身，以有漏故，亦非等僧可坏故。问：归依以何为自性？答：有说口业自性，言说假合故。复有说亦身口业自性，戒自性故。问：归依有何义？答：覆护义是依义，安慰义是依义，以是因缘故，归依是受律仪门。修多罗品说四不坏净，言择品当广说，今当说。缘觉菩萨道，及与三真谛，于彼无垢信，是法不坏净。
辟支佛所得三根及眷属，一切菩萨所修行道及苦集灭谛，缘此诸法起无漏信，是名不坏缘法。不坏净坏缘，后当说。随生清净戒，佛僧如归说，此事有二种，说有四种名。
随生清净戒者，谓无漏随生身口业，是贤圣所重戒，是名戒不坏净。佛僧如归说者，佛及僧，当知如前归依说。彼缘佛法无漏信，是于佛不坏净缘。僧法无漏信，是于僧不坏净。若缘佛所得无漏法及菩萨所得学法，是名坏缘法不坏净。如是缘佛、辟支佛法、声闻法乃至一切学无学法，是亦名坏缘法不坏净。问：不坏净有几事？答：此事有二种，谓信及戒。信者心净，戒者四大净。说有四种名者，事缘建立故有四，以信缘别故为三种。知净者，若知若得若持清净。问：何所知？答：四真谛。复有说者名不坏净，如首罗长者。复次勇猛故不断。有说者名不坏净，如依长者。问：云何次第？答？佛知净在前，佛是根本，以说故。问：佛何所能？答曰：觉法。问：谁持法？答曰：僧。问：彼僧云何得一味？答曰：圣戒。复次能说者为佛。何所说？谓法。为谁说？谓僧。谁持法？谓戒。复次良医者佛，治病者法，看病者僧，药者圣戒。是名次第说。彼于苦集谛及下根于道谛，一因缘得不坏净，谓信也。彼于灭谛及中上根于道谛，二因缘得不坏净，谓信及欲乐。修多罗品说沙门果择品当广说，今当说。所谓沙门果，无为亦有为，有为学果三，无学果第四。
二种沙门果，有为及无为。有为学果有三，有为无学果第四。一切无为悉非学非无学。八十九圣人，沙门无为果，亦说于有为，一切沙门道。
彼见道八忍，是沙门八智，是沙门有为果。八种烦恼断，是沙门无为果。欲界修道离欲九无碍道，是沙门九解脱道，是沙门有为果。九种烦恼断，是沙门无为果。如是乃至非想非非想离欲尽当知。显现故，世尊说四，以此处五因缘具故，谓舍曾道得未曾道，结尽得一味解脱，顿得八智，一时修十六行。以此处道决定及决定究竟故。若断者，所作及所作究竟。问：颇一念顷一智知一切法邪？答：无也。何以故？虽知一切空，而非知一切，除其共相应，自性亦复然。
若此智生，知一切法空及无我，而不知自己，自性不自顾，如指端不自触，此亦如是。又无二决定故，无有一智二决定，自知知他亦不知相应法共，一行一缘故。一切相应品法同行同缘，不知共有法，一果故、同决定转故。此智，闻慧、思慧，非修慧。何以故？修慧者分段缘故。是故说欲界色界，以无色界闻思非分故。问：对治几种？答：所谓断对治，坏持及远分，此四应当知，是名对治种。
有四种对治，所谓断对治、坏对治、持对治、远分对治。断对治者，无碍道断烦恼得故。坏对治者，于缘中作过行故，谓无常苦空非我等，如是比。持对治者，与烦恼断得合，谓解脱道及后诸余与烦恼断得合。远分对治者，解脱道为首，苦法忍是见苦所断烦恼。断对治及坏对治，于余欲界系法。坏对治，若欲爱尽超升离生苦法忍，亦是远分对治。如是一切道，随其义尽当知。修多罗品说修义择品当广说，今当说。初得若习行，对治及断修，当知此四种，是名为修义。
四种修，谓得修、行修、对治修、断修。得修者，谓初得未曾得有为功德。习修者，谓曾得善法相续生。对治修者，谓修四种对治名为对治修，是有漏法敌对治道。断修者，谓断烦恼故，修道是断烦恼得义。有法得修及习修非对治修断修，作四句。初句，无漏有为法。第二句，不善法、无记有为法。第三句，善有漏法。第四句，无为法。有说六种修，前四及分别修、防护修。分别修者，如修多罗说，谓此身发毛爪齿，如是比。防护修者，谓根，如所说善调御六根，如是广说。如是好者谓四种修。如前说，此二种修，断修、对治修所摄。已说见道修道决定相，差别义今当说。烦恼通三界，若见断二种，二断则三种，俱见道前行。
若烦恼三界系、见道断，谓五见及疑。此见道前行二种，或见道断、或见道修道断。云何见道断？若结非想非非想处系，随信行、随法行无间忍断。彼非想非非想处系，此以地定故说。随信行、随法行，此以人定故说。无间忍，此以对治定故说。断者，此以所作定故说。云何见道修道断？谓八地。若凡夫断修道断，若圣人断见道断。问：何故凡夫断烦恼一向修道邪？答：凡夫不能部分舍烦恼，如是见断、如是修断。复次凡夫不能一种道断九种故。若三界五种，谓爱慢无明，此见道前行三种，或见道断、或修道断、或见道修道断。若彼烦恼非想非非想处系，随信行、随法行无间忍断，是见道断。若九地学见迹修道断，是修道断。余八地，若凡夫断修道断，若圣人断见道断。若欲界烦恼，五行有二种，彼修齐限故，说修道前行。
若欲界五行，彼修道前行二种，或修道断、或见道修道断。若学见迹修道断，是修道断。余若凡夫断修道断，若圣人断见道断。彼决定前断，是故说前行。问：前说缘，此诸缘何时作事？答：次第缘所作，说彼法生时，缘缘所作业，彼法灭时说。
次第缘所作说彼法生时者，生时是未来，与转俱故。亦应说转时、彼法生时，次第缘为作业。与处义故名次第缘，彼法生者得处故。若言色及一切心不相应行亦得处而生，应说次第缘者，不然，彼事行品已说。缘缘所作业彼法灭时说者，法灭时缘缘为作业，以法灭时是现在，能摄受境界，非未来，未起故；非过去，已灭故。三因所作业，谓彼法生时，二因之所作，当知灭时说。
三因所作业谓彼法生时者，法生时三因作业，所谓自分因、一切遍因、报因。自分因力故，法生相似相续，是故法生时自分因作业。一切遍因、报因，随顺建立生法故，彼法生时作业。总说故说法生时三因作业。除初无漏，余善。除报，余不隐没无记。自分因作业染污者，自分因一切遍因作业，报者自分因报因作业。二因之所作当知灭时说者，有缘法灭时，相应因、共有因作业，业同故、一果故、不相应法共有因无缘故。增上缘者一切时不障碍住，是故不说，不待说故。所作因亦如是。问：云何一切众生等心起、等心住、等心灭为不邪？所以问者，有众生身或大或小，为身大则心大、身小则心小邪？为一切等？又众生进止迟速不同，为迟行心迟、速行心速？为悉等邪？复次众生或有安静知觉如山，或有不住动若飞尘，为静者心迟、动者心速？为悉等邪？答：一切众生类，心起住灭等，贪欲等相应，不相应亦然。
一切众生类心起住灭等者，一切众生心等起等住等灭，时无多少。何以故？刹那故。亦无大小，非色故。四大差别故身有大小，身轻者速，身重者迟。心转多缘故则觉飘动，心止一缘则念安静。贪欲等相应不相应亦然者，若心有贪无贪，彼一切心俱起俱住俱灭，刹那故。贪心不作业故现重，无贪心作业故现轻。乃至有解脱无解脱尽当知。有贪无贪如界品说。
问：已说有心分一切众生心俱起俱住俱灭。无心分复云何等？谓入无想、灭尽正受者此心灭，余众生心起。还从定觉此心生，余众生心灭。云何等？答：当知此说有心者然，无心者亦同。谓入无想、灭尽正受者，彼余众生心起，此初正受刹那亦起。从定觉时，余众生心灭，此后正受亦灭。若住定时，余众生心亦起亦灭，此正受亦起亦灭。复有说言，一切心起不必同，或有心起不灭。作四句。初句，从无想灭尽正受起。第二句，入正受时。第三句，有心者。第四句，住正受时。此无有小大，无形故。已说诸心起灭，广心义今当说。欲界中有四，色无色各三，亦学无学心，说此次第生。
欲界中有四色无色界各三亦学无学心者，有十二心，所谓欲界系善心、不善心、隐没无记心、不隐没无记心，色界系善心、隐没无记心、不隐没无记心，无色界亦如是，及学心、无学心。问：十二心云何建立？答：系不系界种建立。系及不系立二心，系者界种分别立十心，不系者种分别立二心，是故说十二心。说此次第生者，此诸心一一次第生。诸心今当说。欲界善生九，亦复从八起，二秽污生四，亦从十心生。
欲界善生九者，欲界善心次第生九心，欲界四自地故。色界善心，谓初方便入正受时，彼随顺故。此则总说。非色界一切。有说未来禅摄非余。又说未来及初禅。又复说中间禅。尊者瞿沙说：乃至第二禅。如超越正受，从初禅起超第二禅及眷属，第三禅现在前，此亦如是。色界秽污心，谓受生时此善心命终，彼秽污心相续生。无色界秽污心亦如是。及学无学心，彼亦随顺故。色无色界不隐没无记心不次第现在前，心缚自地故。无色界善亦不现在前，极相远故。此亦从八起者，欲界善心亦从八心次第生，欲界四自地故。色界善及秽污善心，如前说。秽污者，谓初禅地烦恼所恼，即依欲界善心防护，故从学无学心起，欲界善心现在前。二秽污生四者，欲界不善心及隐没无记心次第生自界四心，非上地，相违故。亦从十心生者，彼欲界二种秽污心，从十心次第生自界四，色无色界六，谓受生时。无记次生七，亦复从五起，色界善十一，亦从九心生。
无记次生七者，欲界不隐没无记心次第生七心，自界四；色界善，谓变化心次第生隐没无记，谓受生时；无色界亦隐没无记心。亦复从五起者，欲界不隐没无记心从五心次第生，自界四；色界善次第生，谓变化心。色界善十一者，色界善心次第生十一心，除无色界不隐没无记心。亦从九心生者，色界善心从九心次第生，除欲界二秽污心及无色界不隐没无记心。色界秽污六，亦从八心起，无记次生六，从三次第生。
色界秽污六者，色界隐没无记心次第生六心，自界三、欲界三，除欲界不隐没无记。亦从八心起者，色界隐没无记心从八心次第生，除欲界二秽污及二无漏。无记次生六者，色界不隐没无记心次第生六心，自界三、欲界二秽污、无色界秽污。从三次第生者，从自界三心次第生。无色善生九，亦从六心起，秽污心生七，彼亦从七生。
无色善生九者，无色界善心次第生九心，除欲界善、不隐没无记心，及色界不隐没无记心。亦从六心起者，无色界善心亦从六心次第生，自界三、色界善及二无漏。秽污心生七者，无色界隐没无记心次第生七心，自界三、色界善心及秽污、欲界二秽污心。彼亦从七生者、无色界隐没无记心亦从七心次第生、自界三、欲色界善及不隐没无记心。无记心生六，亦复从三起，学心生于五，亦从四心生。
无记心生六者，无色界不隐没无记心次第生六心，自界三、下界秽污三。亦复从三起者，无色界不隐没无记心从自界三心次第生，非余，报数故。学心生于五者，学心次第生五心，二无漏及三界善心。非秽污，性相违故，非不隐没无记，性不捷疾故。亦从四心生者，学心亦从四心次第生，即学心及三界善心。非无学，是因故；亦非余，如前说。无学心生四，亦从五心生，已说十二心，二十应当说。
无学心生四者，无学心次第生四心，即无学心及三界善心。非学，是果故；非余，如前说。亦从五心生者，无学心从五心次第生，二无漏及三界善心。已说十二心二十应当说者，已说十二心次第生，如此十二心分别为二十今当说。二善二秽污，报生及威仪，工巧诸禅果，欲界中八心。
欲界八心，谓方便生善心，及生得善不善，及隐没无记不隐没。无记者有四种，报生、威仪、工巧、变化心。除不善工巧，余则在色界，离禅果威仪，余四在无色。
除不善工巧余则在色界者，色界有六心，除不善及工巧，余如前说。离禅果威仪余四在无色者，无色界有四心，除威仪及变化心。色无色界除工巧，无事业故。除不善，离无惭无愧故。无色界除威仪，往来非分故。除变化心，支所摄，禅非分故。学与无学心，此则为二十，彼心次第生，各随其义说。
学与无学心此则为二十者，学与无学心及前十八，是为二十心。系不系界种分别，此差别者前总说。善及不隐没无记，今亦种分别。彼心次第生各随其义说者，谓此心展转次第生，今当说。欲方便生十，亦从八心起，生得次生九，亦从十一生。
欲方便生十者，欲界方便善心次第生十心，自界七，除变化心，以彼净禅次第生故；色界方便善心及学无学心。亦从八心生者，彼欲界方便善心从八心次第生，自界二善心及二秽污心，色界方便善心秽污心，及学无学心。生得次生九者，欲界生得善心次第生九心，自界七，除变化心；色无色界秽污心。亦从十一生者，欲界生得善心从十一心次第生，自界七，如前说；色界方便善心秽污心及学无学心。二秽污生七，亦从十四起，报生威仪八，是亦从七生。
二秽污生七者，欲界不善及隐没无记次第生，自界七心，除变化心。亦从十四起者，此二秽污从十四心次第生，自界七，除变化心；色界四种，除方便善心及变化心；无色界三，除方便善心。报生威仪八者，欲界报生及威仪次第生八心，自界六，除方便善心及变化心；色无色界秽污心。是亦从七生者，此欲界报生及威仪心亦从自界七心次第生，除变化心。工巧心生六，亦复从七起，变化心生二，亦即从二生。
工巧心生六者，欲界工巧心次第生自界六心，除方便善心及变化心。亦复从七生者，彼亦从自界七心次第生，除变化心。变化心生二者，欲界变化心次第生二心，欲界变化心及色界方便善心。亦即从二生者，亦即从此二心次第生。色方便十二，是亦从十起，生得次生八，亦从五心生。
色方便十二者，色界方便善心次第生十二心，自界六；欲界三，方便善心及生得善心、变化心；无色界方便善心及学无学心。是亦从十起者，色界方便善心从十心次第生，自界四，除威仪及报生；欲界二，方便善心及变化心；无色界三，方便善心、秽污心及学无学心。生得次第生八者，色界生得善心次第生八心，自界五，除变化心；欲界二秽污心，无色界秽污心。亦从五心生者，色界生得善心从自界五心次第生，除变化心。色秽污生九，亦从十一起，威仪心生七，从五次第生。
色秽污生九者，色界秽污心次第生九心，自界五，除变化心；欲界四，二善二秽污心。亦从十一起者，色界秽污心从十一心次第生，自界五，除变化心；欲界三，生得善、威仪及报生；无色界三，除方便善心。威仪心生七者，色界威仪心次第生七心，自界四，除方便善心及变化心；欲界二秽污，无色界秽污。从五次第生者，色界威仪心从自界五心次第生，除变化心。当知色报生，亦如威仪说，谓彼诸禅果，当知如欲界。
当知色报生亦如威仪说者，色界报生心次第生七心，亦从五心生，如威仪说。谓彼诸禅果当知如欲界者，色界变化心次第生二心，色界方便善心及变化心，亦即从此二心次第生。无色初生七，是亦从六生，生得亦生七，当知从四起。
无色初生七者，无色界方便善心次第生七心，自界四，色界方便善心及学无学心。是亦从六生者，无色界方便善心从六心次第生，自界三，除报生；色界方便善心及学无学心。生得亦生七者，无色界生得善亦次第生七心，自界四，下界三秽污。当知从四起者，彼从自界四心次第生。秽污生八心，是从十心起，报心生于六，是亦从四生。
秽污生八心者，无色界秽污心次第生八心，自界四，欲界二秽污，色界方便善心及秽污心。是从十心起者，无色界秽污心从十心次第生，自界四；欲界三，生得善、威仪及报生；色界亦如是。报心生于六者，无色界报生心次第生六心，自界三，除方便善心；下地三秽污心。是亦从四生者，彼报生心从自界四心次第生。学心次生六，从四次第起，无学心生五，是亦从五生。
学心次生六者，学心次第生六心，三界方便善心，欲界生得善及学无学心。从四次第起者，学心从四心次第生，三界方便善心及学心。无学心生五者，无学心次第生五心，三界方便善心，欲界生得善及无学心。亦从五心生者，三界方便善心及学无学心。问：何故方便善心次第生？威仪、工巧及报生心，此诸心何故不次第生方便善心邪？答：威仪、工巧自乐所作故，报生心羸劣故，无所作故。谓威仪心乐习威仪故，是故次第不起方便善心。出心不勤方便故，方便善心次第生。威仪心工巧心亦如是。报生心羸劣，无所作故、本业所种故。是故入彼心者，不能出心不勤方便故，从方便善心次第生。若言秽污心乐着境界及羸劣故，不应从秽污心境界次第生方便善心者，不然。何以故？境界不异故、见过故、不羸劣故。于彼境界过恶转，即彼起功德，是故彼境界不异于彼行，烦恼疲厌故、即彼境界观察生长夜习烦恼故。秽污心不羸劣，是故彼应次第生方便善心。欲界生得善心虽捷疾而非方便。以捷疾故，从彼色界方便善心及学无学心次第生。以非方便故，不能次第生彼诸心。色界生得善心，不捷疾亦非方便。不捷疾故，不从学无学心及无色界方便善心次第生。非方便故，故不次第生彼诸心。无色界亦如是。色界秽污心次第生欲界生得善心，以捷疾故。无色界秽污心不次第生色界生得善心，不捷疾故。问：云何正法？答：经律阿毗昙，是名俗正法，三十七觉品，是说第一义。
经律阿毗昙是名俗正法者，修多罗、律、阿毗昙，是言说正法，依名处起故，前已说。佛语是语自性，语则依名转。以他处转故，是故名俗数。显第一义故名正法，以名显义故。三十七觉品是说第一义者，三十七觉品是第一义正法，离名起故。有漏修慧虽离名转，有垢故不说第一义正法。如正法有二种，行法者亦二种：修法及修。修法者谓诵习，修者谓修禅。彼俗数，正法者是修，法是持义。第一义，正法是修。是故说修行法者住则正法住，修行者灭则正法灭。世尊劝发修行者故不说分齐，如前说。金刚三昧择品当广说，今当说。五十二及余，亦复说八十，或有说十三，是金刚三昧。
有说五十二金刚三昧，禅未来所摄。若依禅未来苦比智得阿罗汉果，于非想非非想处四阴无常苦空非我思惟，若集比智得者，集谛四行一一行思惟。若灭法智，欲界系行灭，灭谛四行思惟。若道法智，断欲界系行道，道谛四行思惟。若灭比智，或初禅地系行灭思惟，或乃至非想非非想系行灭思惟。若道比智，于彼九地比智品道四行思惟得阿罗汉果。如是智行缘分别则五十二。如禅未来，乃至第四禅亦如是。空处二十八，识处二十四，无所有处二十。以无色无法智，法智缘欲界，故非无色。下地行灭缘，下地苦非境界故、下地对治缘展转因故。有说禅未来八十金刚三昧。是中差别者，说道比智亦一一地对治缘得阿罗汉果。如禅未来，乃至第四禅亦如是。空处四十，识处三十二，无所有处二十四。尊者瞿沙说：禅未来所摄金刚三昧十三，见道四比忍相应四三昧，修道非想非非想离欲九无碍道相应九三昧。彼一切第一有对治，金刚三昧世俗道非境界故。乃至第四禅亦如是，空处九乃至无所有处亦如是。此是总说。若说忍智行种缘分别禅未来所摄，则有一千四百九十二金刚三昧。乃至第四禅亦如是，空处四百六十八，识处三百二十四，无所有处二百一十六。问：彼智品所说神通，彼神通为一切善、为非？答：三通则说善，余二是无记，当知依欲色，世尊说慧性。
三通则说善者，神足智、他心智、宿命智，此三通说善。何以故？爱果故、极方便所起故、调伏他故、不信乐者令信乐故。此三通令他极调伏故欢喜，欢喜心相应慧是善，信心相应故。余二是无记者，谓天眼、天耳。此二神通是无记，爱果及极方便非分故。又受色声起，是故无记。问：何处现在前？何等性？答：当知依欲色，世尊说慧性。此神通欲色界现在前非余，依色故。彼先欲界起故，后色界能现在前。彼非初业堪能，非分故。是智慧性从分别起故、依成依者故。如施设经说，尔时色界四大造眼处周圆，天眼净。如修多罗品说诸根事言择品当广说，今当说。当知彼诸根，慧者善分别，名有二十二，事则说十七。
佛说诸根，名有二十二，事有十七。以男女根及三无漏根，无别事故不立事，余根摄故。男女根离身根更无故，是故说。云何男根？身根少分。女根亦如是。又一识依故。若识依身根起，即依男女根，无异相根共生。一识三无漏根，九根合成故。九根者，意根、乐根、喜根、舍根、信等五根。此九根，道及人分别故立三根。道分别者，见道说未知根，修道说已知根，无学道说无知根。人分别者，随信行、随法行说未知根，信解脱、见到、身证说已知根，慧解脱、俱解脱说无知根。问：等及第一义有何相？答：若事分别时，舍名则说等，分别无所舍，是则第一义。
若事分别时舍名则说等者，若事分别时舍名者，此则等事。非第一义决定事，不可得故。如瓶分别色香味触时舍瓶名，亦非舍色香味触别有瓶名，是故名等事。如是一切。分别无所舍是则第一义者，若事分别时不舍名者，是第一义。如五盛阴名苦谛，若分别五时亦不舍苦名，以色是苦故。乃至识亦如是。彼色复十一种，一一入皆苦，乃至刹那及极微分别时亦不舍苦名，彼得相故。如是一切。如杂品说中阴，择品当广说。问：为定、为不定？答：界趣地必定，中阴五无碍，说名为香食，求有乘意行。
界趣地必定者，中阴界趣地不转，欲界中阴必生欲界、色界生色界。如是地狱趣生地狱，乃至人趣生人，四天王生四天王，乃至阿迦腻吒天亦如是。中阴五者，中阴五阴性，有去来故。非离色有去来，是故欲色界有中阴非无色界，色非分故。无碍者，极微故，一切形障所不能碍。业力故住母胎，若异者不应住胎。说名为香食求有乘意行者，以香为食，故说香食。若薄福者食诸秽香，若大力者食诸净香。求于生有故说求有，从意生故说乘意行。此诸众生或业生，谓地狱，如所说彼诸众生业所缚。或烦恼生，谓人及欲界天。或报生，谓飞鸟。或从意生，谓色无色界天及劫初人。化及中阴二有中间起离趣故，是故说中阴。问：中阴几时住？答：七日或七七，乃至彼和合，或裸形食香，诸根悉具足。
七日者，有说中阴七日住，身羸劣故。问：若和合者应尔。若彼父母异处者，是人命终当云何？答：当观是众生业转不转，若于母可转于父不可转者，彼父则从他女人令中阴会，于父缘可转者亦如是。若二俱不可转者，此人未死而彼先和合，此说常行欲者。若时节行者，彼众生业因缘故，令彼非时亦行。有说或于相似处生，谓若应生时，行处者非彼时故，则于相似常行处生。随其类说。七七者，有说七七日住。乃至彼和合者，复有说不定乃至未和合间常住。问：中阴有衣无衣？答：或裸形。色界中阴有衣，色界惭愧增故。如彼法身不裸形，生身亦尔。欲界菩萨及白净比丘尼中阴有衣，余众生无衣，无惭愧增故。问：中阴何食？答：香食。欲界中阴以香为食，前已说。色界离抟食，贪身极微故，唯三种食。问：具诸根不？答：诸根悉具足。中阴具诸根。何以故？中阴报淳故。又彼众生求有故，于六入门常求有。问：形为云何？答：随行量不定，或有见不见，入则从生门，或生颠倒想。
随行者各如其趣，地狱中阴如地狱形，乃至人天如人天形。问：中阴云何行？身量云何？答：行量不定。中阴行及身量不定，地狱中阴足上头下而行，天中阴上升如箭射空，余中阴侧身傍去，如画人飞。量者，色界中阴量如本有，欲界菩萨中阴亦如本有，三十二相庄严其身，是故菩萨中阴光明彻照百亿天下。言白象身入母胎者，不然，已离畜生故。菩萨从九十一劫来常离畜生，顺相书故，令菩萨母见如是梦。欲界余众生中阴身量，如有知小儿形，诸根猛利故，以颠倒想入胎。问：中阴中阴为相见不？答：或有见不见。或中阴以中阴为境界，不一切。有说地狱中阴见地狱中阴，如是一切。又说地狱中阴见地狱中阴，畜生见二趣，饿鬼见三趣，人见四趣，天见五趣。生阴眼则不见，若天眼极清净者能见。问：从何处入胎？答：入则从生门。彼从生门入，是故双生者后生为长。问：以何想入胎？答：或生颠倒想。非一切众生颠倒想入母胎，除近佛地菩萨。彼近佛地菩萨，于母母想、于父父想。余众生悉颠倒想入胎，若男中阴者，于母染想、于父恚想。彼作是念：若无此男者，与此女会。想见男去而与女会，见彼精时而谓己有即生欢喜，生欢喜故阴则渐厚，阴渐厚已依母右胁向背蹲坐。女则相违说。中阴因缘后当说。
问：知法、识法、明法，此云何？答：知者一切法，识明亦复然，知及意识明，彼各随事说。
彼苦智知苦，乃至道智知道，无漏智分段缘故。善等智者亦知苦，乃至虚空数非数灭，普缘一切法故。识者亦识一切法，彼眼识识色，乃至身识识触，摄受自相故。意识识眼色眼识，如是一切普缘故。明者亦明一切法，随其事。彼苦忍苦智明苦，乃至道忍道智明道，分段缘故。善有漏慧亦明苦乃至虚空非数灭。问：劫云何过？答：刀兵病饥馑，说名中劫过，除地余三种，说名大劫过。
刀兵病饥馑说名中劫过者，三种中劫过，谓刀兵、病疫、饥馑。刀兵劫者，谓乃至人寿十岁时，贪粗恶境界，行诸邪法，各住害心，手执草木皆成刀剑，更相杀害。如是经七日，刀兵中劫过。疾疫劫者，亦寿十岁时，多诸疾病，无有医师方药瞻病，薄福德故，遇病辄死。如是经七月七日，疾疫中劫过。饥馑劫者，亦寿十岁时，饥渴增上体极羸劣，普天亢旱种殖不收数米而食，煎煮人骨以饮其汁。如是经七年七月七日，饥馑中劫过。如是说者，若于今世一日一夜持不杀戒，终不生彼刀兵劫中。一呵黎勒果施僧福田，终不生彼疾疫劫中。若以一食施僧福田，终不生彼饥馑劫中。此阎浮提恶劫互起，余方则少有相似。如此间刀兵劫起，彼唯瞋恚增上。如此间疾疫劫起，彼唯羸劣少力。如此间饥馑劫起，彼唯增饥渴。问：云何大劫过？答：除地余三种，是名大劫过。三大种说大劫过，谓火、水、风，非地种。何以故？不利故。利者坏大劫。复次地种坏劫者，坏劫应至第四禅，而未曾至第四禅。问：何故坏劫不至第四禅？答？净居天故。彼无上地生，即彼般涅槃故。亦不下生，下地非数灭故。若彼住经坏劫者亦不然，增上福力生彼处故，内扰乱非分故。若彼地内有扰乱者，则外有灾患。彼初禅内有觉观火扰乱，故外为火灾所烧。第二禅内有喜水扰乱，故外为水灾所漂。第三禅内有出入息风扰乱，故外为风灾所坏。问：第四禅未曾有扰乱者，何得不常？答：刹那无常所坏故。如是说者，第四禅地不定相续，随彼天生宫殿俱起，若天命终彼亦俱没。问：何等劫尽最初？答：七火次第过，然后一水灾，七七火七水，复七火后风。
七火次第起者，谓最初火劫起。如是说言，若火劫将起，尔时人寿八万岁，地狱命终者不复还生，当知劫尽。乃至地狱无有一众生住，是名地狱劫尽。如地狱劫尽，畜生、饿鬼亦如是。若畜生于人有用者与人俱尽。是时阎浮提唯有一人，无有教者能入初禅，从初禅起已举声唱言：离生喜乐甚为快乐。如是音声展转相告遍阎浮提。诸余众生亦无师教悉入初禅，乃至阎浮提无一众生住，是名阎浮提劫尽。唯除郁单曰。欲界一切善趣亦复如是。郁单曰命终无得禅者，离欲非分故。又于彼时初禅一众生无有教者而入第二禅，从禅起已举声唱言：定生喜乐甚为快乐。如是音声遍至梵天。余诸众生亦复如是。乃至初禅无一众生住，是名众生世劫尽。是时世界久远虚空，乃至七日出。问曰：从何处出？答：有说劫成时由乾陀山后有七日轮住，从彼而出。有说一日分为七分。复有说一日七倍热。复有说从无间地狱火出。如是说者，众生业力故，增上果器世界起。彼业尽如是扰乱生，乃至梵天烧然如是。七火次第过然后一水灾者，七火灾过已然后一水灾，乃至坏第二禅。问：水从何处起？答：有说从第三禅际雨热灰水。复有说水轮涌出。扰乱起如前说。七七火七水者，七火灾次第过然后一水灾，如是七七火灾一七水灾。复七火后风者，复七火灾过然后一风灾，水灾风灾从火灾次第起。此则善说。是遍净天六十四劫寿也。水灾所漂乃至第二禅，风灾所坏乃至第三禅，百亿四天下一时俱坏。十九中劫世间空，一中劫器世界坏，一中劫器世界成，十九中劫渐次第住。若处最初空，是处最后住；若处最后空，是处最前住。问：云何心乱？答：错乱本业报，恐怖及伤害，若彼解支节，圣说水火风。
错乱本业报怖畏及伤害者，四因缘心乱，谓四大错乱、本业报、恐怖及伤害身。四大错乱者，饮食不适故四大错乱，四大错乱故令彼心乱。本业报者，本造心乱，业报已熟。问：何者是？答：好传衰祸令他愁苦。或复骂言：汝痴狂心乱。驱迫众生令堕险处，焚烧山泽强与人酒，或以妄想倒说佛语。如是比业，得心乱果。恐怖者，见非人形来惊畏，恐怖故彼心则乱。伤害身者，为非人所打故。彼以不净污大众会处及佛僧塔，故彼处非人瞋即打，故彼则心乱。此说凡夫人。圣人无本业行报心乱。若先种定报业者，先受报已然后超升离生。若种不定报业者，若超胜离生彼业则灭。心乱者在欲界，彼地狱不心乱，常乱故。畜生饿鬼及人则心乱，除郁单曰。欲界天亦有心乱。问：何等圣人心乱？答：须陀洹、斯陀含、阿那含、阿罗汉、辟支佛，唯佛心不乱、声不坏、发不白、面不皱、不渐般涅槃。
世尊扰乱业久已灭尽，行妙行故。乱者意识非五识心，不分别故。有漏心乱非无漏，真实行故。是故若说心狂乱是散乱耶。作四句。初句，谓狂者善有漏心、不隐没无记心。第二句，谓自相住者秽污心。第三句，谓狂者秽污心。第四句，谓自相住善心及不隐没无记心。问：何等大能解支节耶？答：若能解支节圣说水火风。三大能解支节非地大，不利故。火大解支节者，谓命终时火大增遍烧筋，烧筋已节节解，节节解已不久命终。水大解支节者，谓节节解时先令筋烂，筋烂已余如前说。风大解支节者，令筋碎，筋碎已余如前说。支节解已，不过日夜命终，四大错乱故。地狱无解支节，支节常解故，业报故不死。畜生、饿鬼及三方解支节，除郁单曰，无罪业故。天亦如是。凡夫圣人解支节，唯除佛。罪报者解支节，佛无罪报故。已说解支节，退今当说。退法有三种，得未得习行，或一人一退，未得退说二，谓彼习行退，三圣俱亦然。
退法有三种，得退、未得退、习行退。得退者，所得功德遇退因缘则退。未得退者，应得功德放逸故不得。习行退者，已得功德，有因缘故不得习行。问：何等人何事退？答：或一人一退。若得退者是钝根声闻非利根，利根者三昧力故，是故说。或云何知有得退？答：以说二种阿罗汉故，谓退法、不退法。若言道退果不退者，不然。何以故？断得与道合故，得者道谛摄，是故道退非断者，不然。若言离烦恼种云何生者，应说如初无漏心无前因而生，彼亦如是。复次有自分因分故，从无际生死烦恼自分因分生。言烦恼于三处起非说者，不然。何以故？为起烦恼具满故说众生起。烦恼具有三因缘，谓因力、境界力、方便力。彼欲爱使未断未知是因力，欲爱缠所著法是境界力，彼不正思惟是方便力。是彼说意。若从彼说不正思惟者，前不正思惟非分则不起。若有前不正思惟，此则无穷。又复善无记心至竟不生，若不生者解脱亦非分，烧诸烦恼不应还生。如火烧木为灰，至竟为灰不复为木。如是阿罗汉以智火烧烦恼薪，不应复为烦恼。彼不应如是。何以故？譬不合故。云何如烧薪有灰？若如是，阿罗汉烦恼有余如灰耶？若有余者非阿罗汉，有烦恼故。若无者，不如上譬。然非彼圣道如火烧薪，但圣道起断烦恼得解脱得作证。彼若离圣道亦舍解脱得，系得还起。如诸退相违经说，当知说不时解脱故。未得退说二者，若彼未得退者，谓声闻、辟支佛，非佛，住一切最胜根故。声闻者不得佛、辟支佛胜根，辟支佛不得佛胜根，是故有未得退。略说一切众生若修行皆应得圣慧眼，若不修行入名色者是为未得退。问：云何知有未得退？答：信佛说故。如世尊说：诸天及世人退于智慧者，染著于名色，不见圣谛故。谓彼习行退三圣俱亦然者，若习行退者，谓声闻、辟支佛、如来三圣悉有，以中间诸因缘故，所得功德不能常现在前。问：云何知有习行退？答：说心心法退故。如世尊说：于此四种心心法得现法安乐住，我说彼一一退。如修多罗广说。又复说，不动意解脱身作证成就游者，彼不退。以是故知世尊亦有习行退，是故说。世尊多游未至，非根本地。何以故？近欲界故。虽不动意解脱有习行退，然彼成就得修故，彼一切现在时得常随转，彼心心法者现在修，谓不现在前者名为退。习行退最多者谓世尊。何以故？功德无边故。如转轮圣王广受境界。又说摄他故名不动，自摄故名心心法。世尊多摄他、少自摄，如是世尊大悲大舍。问：何处不退？答：诸天则不退，果退终不死，亦不造彼业，住果所不为。
诸天则不退者，诸天不退，以利根天得果故，利根者则不退。若钝根人得果然后生天亦不退，无生故。圣人无生不退，此前已说，退具非分故。世尊说五退具，多事业等。五退法彼天则无，是故不退，以天不退故。当知退者必人中，以退具可得故。果退终不死者，果退者终不死，要还得果。何以故？下地生非数灭故，非数灭法终不更现在前，不生法故。以果所摄道决定及决定究竟故，以果道苏息处故，彼人得苏息。又果处善自护故，以果处具三因缘及五因缘故，前已说。彼三果退非须陀洹果，见道断烦恼非对治事故，见道断烦恼依我处转而无有我。修道断烦恼是对事，修道断烦恼净处转，彼有净想不净想。彼思惟诸行不净，得离欲净思惟，于见不净退。无有法我我所思惟，于非我见退。复次须陀洹果方便广前施戒修等向解脱，如是比。又须陀洹果见道得故无有见道退，速道故、利故、非想非非想处对治故。若阿罗汉果退至须陀洹果，当知退三果，彼对治烦恼得成就故，亦不造诸业如彼住于果者。若得果人所不为，彼退果人亦不作。何以故？得不作律仪故、圣道已灭恶行故，如曾服药。复次希望具足故，彼人希望灭果，对治恶行故。问：齐何当言菩萨？答：若修诸相好，方便起彼业，从是转增进，说名为菩萨。
若有众生，以一食施，起决定心，发无畏言：我当作佛。能起相报增长彼业，齐是名菩萨，以能从此作相似相续业故。若不如是，但有空名。菩萨虽有初起不退心，是则菩提决定非趣决定。谓造相报业已，是则俱决定。是故齐相报业为名。以彼离四因缘故，谓离恶趣、离非男、离卑姓、离不具根。得一因缘，谓生性识宿命。以生识宿命故，闻即受持。眷属信受，离众生过，度三阿僧祇劫，于百劫中种相报业，除释迦牟尼。释迦牟尼菩萨精进故，除九劫，余九十一劫。有说二三阿僧祇非劫阿僧祇，谓劫阿僧祇、生阿僧祇、善行阿僧祇。问：相报业为何等性？答：身业口业增上意业。又是思慧，性非闻慧。以劣故，非修慧。欲界不定故，阎浮提种非余方。男子非女人，佛出世非不出世，见佛非不见佛，缘造业非缘余。有说一思愿种三十二相业，后种种业满。又复说一定心一行一缘，众多思愿现在前，有愿足下安平住果，有愿乃至肉髻，彼一一相百福眷属。福量者，有说一转轮圣王福，是名一福量。又复说一帝释福。有说劫成时一切众生业增上器世界生，是名福量。有说除近佛地菩萨，诸余众生福乐自在业，是名一福量。佛无学法是菩提，谓尽智、无生智，萨埵求此智故名菩提。萨埵得此菩提，觉一切法，故名为佛。虽相报业后得转轮圣王，而圣王相者当知是余业报。问：几种萨婆多？答：一种异分别，或有说相异，或说分分异，或复说异异。
此四种萨婆多，一种异分别者，彼说诸法随世转时，分异非事异。如乳变为酪舍味力饶益不舍色，如金银器破已更作余器，舍形不舍色。法从未来至现在亦如是。当知此是转变萨婆多。相异者，过去法与过去相合，不离未来现在相。如人着一色非不着余，彼亦如是。此说有过，若过去诸法不离未来现在相者，竟何所成亦成合义？若尔者，则世乱。如人着一色，于一色爱着，亦行亦成就，于余成就而不行，是故彼说世乱。譬亦相违。分分异者，说诸法随世转时，分分异非事异。此则不乱建立世。何以故？业别故。谓法未作业说未来，作业说现在，作业已说过去。彼异者，彼说诸法随世转时，前后相待，非事异亦非分异。如一女人亦名女亦名母，前后相待故。谓观女则知母、观母则知女，此最乱建立世。彼说过去世一刹那有三世，说言观前起相名未来，观后起相名现在。问：诸师说谛无间等各各异。萨婆多及婆蹉部说次第谛无间等，昙无得等说一无间等。何者为实？答：今当以五支如实说。次第无间等，智谛异相故，见瓶不见衣，是故彼亦然。
修行者先苦无间等，后乃至道。问：何故？答：智谛异相故。苦集灭道智各异相，行别故。若行是苦智，此行非余智。若不尔者，无四智建立。谛亦异相，彼逼迫是苦相、生起是集相、寂灭是灭相、出离是道相。非不异智异相谛一无间等。譬如见瓶时不见衣，以瓶衣异相故。以异相故，见瓶不见衣、见衣不见瓶。彼亦如是，于异相谛见苦时不见余，如是一切。是故次第无间等。说一无间等者，彼说于谛一无间等。何以故？信圣贤故。如世尊说：比丘于苦无疑、集亦无疑、灭道亦如是。如灯俱作四事、热器、烧炷、油尽、破闇。如是一智知苦乃至修道，是故一无间等。彼说智谛异相者，不然，一相故。一切慧一智相，于一切法境界作无我行。如世尊说：一切法无我，智慧者能见。彼厌于苦时，是即道清净。谛相亦如是说。瓶衣异相者，此亦不然。何以故？自相无间等，非分故。共相境界无间等，非自相，谓色等五阴坏相。共境界智一无间等，若异者则自生过。次第无间者言：汝言贤圣说者，此则密语，此说有余义。如世尊说：若苦无疑，于一切无疑。为彼疑行故说。若彼苦无间等生，彼疑至竟不行，非数灭故。为除有余说，故世尊说。给孤独修多罗如是说言：长者！于四圣谛次第无间等。如是广说。所说如灯者，灯有多性多业过，我不取灯事。若分别时灯舍自名，前已说。彼明色入摄，力能破闇，彼热触入摄，能作余事。若不尔者，坏决定义。慧不如是，若言同者则有过，若言一相者此亦不然，行别故。无常行智异，苦空无我等行智亦各异，如是比。若不尔者，无解脱门。不坏行是解脱门。如汝说缘一切法作无我行，以顿观一切法故。此则不定思惟分。定思惟行各别谛缘，是故不应说彼厌于苦时是即道清净，不可以厌行缘于灭道，灭道是可乐事故。一切缘者不通一切，相违故。以无我行不即行，此无我行故、自性不自观故。亦无二决定性，亦不观相应共一行一缘故，亦不观共有共，一果一决定故。又说一切行无常者亦非无常行，作灭无间等，灭者常故。当知彼行远，以向真谛故说。如所说观此众生长夜成就身口意恶行。言此众生即是地狱及余恶趣，实非此人即是地狱，以向地狱故说。彼亦如是。又复是空无间等者，则非无愿无相，彼一切法境界非分故。莫言有过，是故一切法无我行是不定思惟。定思惟者有漏缘，若不尔者解脱门减。若言自相无间等非分者，不然。何以故？以观故。是自相共相，谓逼迫相是苦相，观三谛故是自相，观阴故是共相。如是一切，当知皆以观故说自相共相。言不尔者，不然。何以故？以不坏观故，前已说。前说中阴后当说，今当说。问：为有中阴、为无？答：当知有中阴，世尊之所说，譬如村间道，彼则有俱过。
此说有中阴。何以故？世尊所说故。如世尊说：七士夫趣有中般涅槃。若无中阴者，则无中般涅槃。若言有中夭从彼般涅槃者，不然，天趣中不说故。世尊修多罗说：四天王天乃至非想非非想处，不说有中夭。余亦有过。若说生般涅槃，复有名生天耶？如是一切。阿那含亦应如是说过。是故彼是妄想说。若言寿命中间般涅槃者，不然，除郁单曰及后边菩萨，多有众生不尽寿而死，此皆是中般涅槃耶？是故此皆有过。问：此云何？答：譬如村间道。如从一村至一村，如是死阴生阴，从死阴趣生阴亦如是。如阿湿波罗延经说：若彼处来，如是广说。若无中阴者则无去来，是故应有中阴。若言为除有余说修多罗，故世尊说修多罗及偈言。五无间罪作已，次第生无间地狱中。又复为梵志说偈言：少为老病漂，到于阎王所，梵志无住处，亦无有资粮。是故无中阴者此不然。何以故？业趣无间，故说修多罗及偈，谓作无间业已必先受无间报，然后受余业报，亦必生地狱趣中非余趣。如汝所解，世尊说修多罗，五无间业作已，次第生地狱中。为要五无间生地狱中？为二三四耶？为更余罪生地狱中耶？当知此经及偈意。
若言如影者，如月极远，影现水中，非彼月来至水中。如是死阴生阴如影，众生生，何用中阴为者，此亦不然。何以故？彼则有俱过。月及水俱，死阴生阴不俱，是故有过。眼识足下身，识譬亦如是。若先取生阴而舍死阴，如折楼虫者，不然。何以故？趣不别及二识合过故。是故说有中阴，如所说四种萨婆多。问：为有一切有、为无？答：当知一切有，非有一切相，一切无一切，无有他相法。
此有是萨婆多所立。一切者，谓十二入。彼诸入有自相非余，一切相所作别故。作业别，前已说。一切无一切者，谓学法中有学法无无学法，无学法中有无学法亦无学法。如空中亦无有迹，如是比。问：此说有，云何无有？答：无有他相法。如眼相是眼入，无余入相，相别故。以是故说一切法不杂。一切世悉有，不违其所应，牟尼之所说，声闻僧无佛。
有三世萨婆多，此萨婆多所立。问：何故？答：现在世者，观过去未来故施设，若无过去未来者，则无现在世。现在世无者，亦无有为法，是故有三世。莫言有咎。若言久远是过去、当有是未来，非是有，唯有现在者，此不然。何以故？有业报故。世尊说：有业有报。非是业、报俱现在。若业现在，当知报在未来。若报现在，当知业已过去。若言俗数说者，亦说作者不可得。若言俗数说有业有报者，此亦不然。世尊亦说作者不可得。此亦俗数说耶？神口所说第一义空修多罗，而汝妄想说此有故彼有，如是比。当知如汝说，久远是过去、当有是未来，非是有，唯现在是有者，莫作是说。我亦能说现在者于既往是未来，于当有是过去。此非智者说。如所说若无信等五根，我说是凡夫辈。若学人缠所缠，信等五根不现在前，道与烦恼不俱故。是故应知有过去未来。若异者，圣人应是凡夫。若言得随生，此亦不然。无法得非分故。依处非分故。声闻僧无佛者。声闻僧不摄佛。何以故？三宝不减故。若世尊声闻所摄，应有三宝非三佛，无别体故。归依及不坏净念等亦如是。莫言有过，是故声闻僧不摄佛。如世尊修多罗说：憍昙弥！施僧亦是供养我。当知是说比丘僧、圣僧、福田僧，世尊者彼三僧所摄，破烦恼故、圣故、第一义福田故，非声闻僧自觉故。设令广章句，群生大恐怖，无胜甚深相，我今但略说。
若广说者众生怖畏，是故我今不广说。章句深达，阿毗昙明净智慧所解，诸论音声妙义于此略说。古昔诸大师，演说无量义，我今随所解，分别说少分。
我今于尊者法胜所说中，以少智慧思量撰集造立章句，将以申述助宣遗法，非欲憍慢求名称故。如彼所说，若生诸烦恼是圣说。有漏灭道亦生烦恼，而非有漏增，烦恼非分故。无漏缘烦恼灭而不增，前已说。是故我说增也。无漏缘软中上不增者，不然，依增故。决定知此论，章句微妙义，于彼智慧众，勇猛无所畏。
于此论章句义味，能决定知、善分别说者，于诸智慧众中心无怯畏，善解法相故。我今增益论，其心无所贪，为令智者乐，疾得寂灭乐。
经本至略，义说深广，难可受持。如虚空论，难可了知，前已说。是故增益论本，随顺修多罗义，令易了知。以知义故，烦恼则断。
已说择品，今当略说诸论，令智者欣乐。离律不律仪，而得于律仪，不因彼致胜？能决定者说。
答：有。谓无色界没生色界时。无色界凡夫，名非律仪非不律仪，无色界善恶律仪非分故。从彼命终生色界时得善律仪，色界律仪与心俱故。非胜进，无色界界胜故。颇得沙门果，贤圣离诸过，得有为善法，不名为修习？
答：有。谓果所摄圣道灭已，然后退，不增进根还得。彼先过去果所摄道先灭故非修，现在因非分故。离诸过者，非世俗故。有为者，非无为故。善者，非不善、无记故。道未兴起时，远离诸过咎，解脱时离恶？能决定者说。
答：有。谓修行者住金刚三昧，除初尽智诸余无学法，是未起时不向故。解脱时者，一切无学道顿解脱。初尽智生时，是生时，是解脱时。离诸过恶者，非有漏故。颇光音缠起，是彼定相应，清净初禅退，而得于退法？
答：有。谓阿罗汉第二禅缠退时尽智所得，初禅退与尽智合故。又退熏修，初禅与第四禅合故。阿那含亦尔。言净者明所退，非无学故。颇于见谛道，得彼诸善法，彼法是有缘，圣智不见缘？
答：有。谓与苦比智俱欲界等智，苦无间等边修亦不见彼智缘，以彼缘欲界，而苦比智不缘欲界故。集灭无间等边亦如是。道比忍得缘三谛智而不观彼谛，住异境界故。如住学法得无学法，得无学法非学法。如是从法智品至比智品，比智品复至法智品。颇果有漏慧，无漏慧所断，彼果所因起，谓不离欲慧？
答：有。谓圣人离欲界欲，未离初禅欲。欲界初禅果化心离欲，欲界爱尽故。初禅慧未离欲，彼爱未尽故。一切化心亦如是，随其义，除自地果。颇住无碍道，而得于诸灭，此相违烦恼，非彼无漏见？
答：有。谓凡夫人修神通时，无碍道断神通相违烦恼而得诸灭，非无漏见相违。何以故？圣人离欲时法忍现在前，得忍相违烦恼灭故。颇诸烦恼灭，离欲者获得，不断于烦恼，而得无垢尽？
答：有。谓上地命终生梵天时，得欲界烦恼灭，而不断彼烦恼，先已断故。余一切地亦如是。颇无垢净地，未曾得而得，非离欲非退，不依于见道？
答：有。谓初禅离欲，依初禅及眷属超升离生，道比智生，成就三地阿那含果。从彼定起入第二禅，得第二禅无漏。得彼无漏时，非离欲，先离欲故。非退，胜进故。非见道，见道究竟故。当知上地及增益诸根亦如是。颇获未曾得，而得于寂灭，不舍彼不得？若能知者说。
答：有。谓除苦法忍眷属得，余无漏道得。彼初无漏舍，一切凡夫性不得。余不舍，先已舍故。若成就八忍，亦成就七智，此诸无漏见，不见何无漏？
答：有。谓此人住道比忍，成就一切见道慧，见一切灭一切道，唯除道比忍眷属。彼忍不见自性，不自观故、无二性故，亦不见相应，一行一缘故。不见共有，一果一决定故。颇法未曾得，有漏边境界，唯有不动者，彼能击善法？
答：有。谓无相无相，于无穷生死未曾得，而得空圣道，故说有漏缘。非数灭，故说边境界。余非分，故说唯不动。空圣道故，说击善法。已起无漏慧，于彼未起者，前生非后因？若能知者说。
答：有。谓前增非后软因，彼果相似及增故。颇离六地欲，圣亦成彼果，不成无漏禅？若能知者说。
答：有。谓空处离欲，依禅未至超升离生，苦法忍生、道比智未生，以八十九沙门果故，故言成彼果。以苦法智是苦法忍依果及功用果，见苦所断烦恼尽是解脱果及功用果，而不成无漏禅，未得故。颇诸无漏法，而为界所摄，能生彼法者，不入彼界中？
答：有。谓无漏戒彼界所摄，非漏所摄。戒者四大所造，彼果故。四大者触界所摄，身识境界故。颇一大种灭，于禅地不起，二大种在前？若能知者说。
答：有。谓圣人生欲界，无漏初禅次第有漏初禅现在前。一种四大灭，谓欲界四大以无漏随转，若于彼生现在前，即彼地四大造故。二种四大现在前者，谓欲界及初禅地四大。颇法因三道，是三种自性，谓三种一地，亦复在三地？
答：有。谓无学慧，以彼见道、修道、无学道为因，尽智、无生智、无学等见是自性，软中上分别故说三种，无学地所摄故说一地，有觉有观等分别故在三地。颇有有漏受，二成一不成，二根二种成，是说为身证？
答：有。谓身证人依初禅初禅眷属及第二禅增进根，上地不现在前，成就苦根、有漏乐根。此人先得第三禅地无漏乐，以转根故舍复未更得，以依下地增进根故，不修上地学道。如得学果一忧根不成就，离欲故。喜根、舍根各有二种，谓有漏、无漏，是悉成就。以禅未至中间摄舍根，是故得舍根。初禅二禅摄喜根，是故得喜根。九地烦恼灭，而得于诸禅，不得无色定，或复得当说？
答：有。谓阿罗汉能得禅定非无色，诸禅亦得亦现在前。无色者成就而不行。一法众多性，或一三有无，彼是无学法，因力所长养？
答：有。谓无知根。建立一根故说言一。九根和合故说众多性，以众多性故说非一。一无学地故说一地，觉观分别故说三地。有者谓有名，无者无别事。无学得故说无学法，三因成故说因长养。颇法是有分，与彼余有分，相似生住坏？若能知者说。
答：有。谓色入是余有分，彼相与入俱生住灭，共一果故。色入者不作业故说余有分，彼相者法入摄故，是有分。颇诸相应法，或说余有分，或复说有分？若能知者说。
答：有。谓未来不生法意入是余有分，不作业故。余心法是有分，法入摄故。颇二阿那含，共生于一地，第一法或成，俱得一地果？
答：有。谓一阿那含依第二禅超升离生，第二阿那含依第三禅，彼命终俱生第三禅。彼依二禅超升离生者，增进禅故。舍世间第一法即依第三禅者，成就不舍。上诸地亦如是。得一地果者，谓无觉无观禅。颇有不动法，俱受于一有，一成就九地，善有漏一无？
答：有。谓一生欲界一生初禅。生欲界者，九地有漏法成就。生初禅者，八地，除欲界地。增舍俱受一有，故说一有。有漏者，以无漏生上成就下，故说有漏。颇住一刹那，得舍三脱门，或复舍于二，一舍还复得？
答：有。谓生无色界当得阿罗汉住金刚三昧。得无学三昧门，舍学三脱门，舍灭受想定及非想非非想处，舍一切退分，得一切胜分。颇成沙门果，成就圣非圣，而不得断知？若能知者说。
答：有。谓无间等苦智生、集智未生，尔时于八十九沙门果分成就，于四沙门果不成就，亦不得断知。度彼无胜海，少力所不任，今我随所能，宣说甚深义。世间贫穷人，彼可卒令富，无智则不然，要须大方便。世间宝易得，慧宝甚难获，是故应勤学，渐入甚深智。正解涅槃路，邪惑生死径，慧能灭痴闇，如日除幽冥，为求解脱故，当勤修智慧。
萨婆多比丘，庄严阿毗昙偈，愿令一切众生，智慧渐增疾得解脱。