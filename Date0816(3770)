述曰：凈要一書，皆歷代善知識吹大法螺，擊大法鼓，摧邪顯正之大閑也。靈峰銓衡，一字不濫，成時何物，敢浪參耶？竊以十六觀經，凈土勝典，以非凡夫境界，屬想無從，論者非妄勸修持，便概杜措意。然妄修則墮落阬塹，概杜則壅塞源流，進退兩乖，均失佛旨。不知經為利鈍二性，平分勝劣兩門。利者修前十二觀，感三輩生；鈍者唯修第十三一觀，亦分三輩九品。是則人雖鈍，觀雖劣，而作是一心之宗，如來夙愿之力，原無鈍劣，故名此為雜想觀者，指雜亂垢心，即是阿彌陀佛不思議身土也。敬宗此義，述觀經初心三昧門，既無妄修之虞，又免概杜之過。覺韋提哀請，再啟今時，而王宮法流，重通末運，關系匪小，避忌未遑。
又以小本彌陀，字字是行人真歸，字字是行人妙觀。歸觀會一，即是行經，謬輯受持行儀，自作往生左券。同學修之，僉謂有四利焉。
持名行人，二障均重，一行三昧，未可要期。今即持名具破二障因緣，令其速成一心不亂，一利也。
人多謂大本是廣文，觀經是深境，不知小本文雖約，而義甚廣，境雖近，而觀甚深。深廣祗在一心，以此弘通寶王，庶幾允可，二利也。
凈土依正，皆不思議境。慈云懺法，略於觀境，且宗唐譯，未盡秦本之致。今宗秦本，專就觀境，具修事理二行。身居忍土，而瞻依禮覲，如已生樂邦。法巧趣幽，人懷悅慕，塵塵皆趣阿彌法身真體，將見往生品位必高，而華開見佛亦易，三利也。
六方諸佛，恩德無涯，護念保綏，神力莫測。二大士及海眾皆我現在加持，臨終救濟，當來教授之師。今悉并切投誠，革除慢易，使無障礙而有感通，無忝受持之軌，四利也。
四利匪虛，并出請益。已上二種，初門續觀經已斷之慧命，行儀立持名妙行之準繩，皆前古未揚，實叔季甘露。述而非作，附入凈要，或者其有當乎！本擬寄西方合論前以行，而二皆行經，與大小懺法同一部類，遂竊附慈云後，為第三冊，兼申法門旨趣，略闡芻言，而語涉游揚，倍增丑拙。前修同學，其尚愍而教之也哉！成時和南識。
觀經境勝，卒難受持。經謂若欲至心生西方者，先當觀於一丈六像在池水上，
先當二字，對前勝觀而言，非對後二侍。
如先所說無量壽佛，身量無邊，非凡夫心力所及。然彼如來夙愿力故，有憶想者，必得成就，則知舍勝觀劣，正是佛力所加，縱根鈍，修必成，像觀若成，具相亦現，故鈔謂觀佛入門要術也。
又經前明勝相毫量，千六百五十萬里，疏僅取一丈五尺，蓋勝劣佛觀，皆發軔白毫，故疏勝相毫量，豫取後劣相文而釋。良以忍界末流縱大機勝種，皆當創歸池像，決無頓契一切色身相者。韋提希等，於前見佛，經中盛明佛加，非通途修證教意。
復次，雖觀劣身，亦圓符勝觀。鈔云：境有勝劣，觀皆頓照，即空假中，勝身心作心是，丈六非作是耶？
經云：阿彌陀佛神通如意，於十方國變現自在，或現大身滿虛空中，或現小身丈六八尺。明示人大身小身，無先無後，非所及，非所不及也。依第十三雜想觀述初心三昧門。下筆故序。
行者面西，如三昧法治室，但供觀經一卷，專令心想現像，稱阿彌陀佛出入，入時投地，默白云：
南無釋迦牟尼佛無憂惱處，我當往生，不樂閻浮提濁惡世也。此濁惡處，地獄、餓鬼、畜生盈滿，多不善聚，愿我未來不聞惡聲，不見惡人。白已，起，於問訊時，復想云：釋迦牟尼佛，身紫金色，坐百寶蓮華，佛頂有金臺，狀如須彌，極樂世界及十方凈土主伴悉於中現。想已，次互跪拈香，復想云：
阿彌陀佛從金臺出，住立空中，觀音侍左，勢至侍右，皆熾盛金色，佛相八尺，大士不及八尺。起，至心唱和云：
一切恭敬，一心頂禮十方常住三寶。
想云：三寶三德如虛空，眾生三障亦如是，是故平等普歸敬，愿速同入法界海。應歸命三處三寶，謂導師、本師及金臺中十方諸佛。下除別禮，余通禮。供養、贊嘆、懺悔、三歸，共六拜，同此運想，同用上偈。想已，起，主者白云：
是諸眾等，各各互跪，嚴持香華，如法供養。
眾散華和云：
供養十方法界三寶。
執鑪，想我此香華徧十方云云。想已，復云：
愿此香華云，徧滿十方界，供養無量壽，金臺百寶蓮。如是佛世尊，佛法及佛子，普熏諸眾生，皆發菩提心。
起，唱和云：
供養已，一切恭敬。
拜起，置鑪，合掌，正立，贊云：
諸佛如來是法界身，入一切眾生心想中。心想佛時，是心即是三十二相、八十隨形好，諸佛正徧知海從心想生，是故一心系念諦觀多陀阿伽度、阿羅訶、三藐三佛陀。
拜。心想生之上，徧緣三三寶。是故下，徧緣阿彌陀佛。次起立，復云：
以此嘆佛功德，修行凈業正因。奉感釋、梵、護世諸天，普雨天花，持供養者。又感南無逆順起教，五百思惟主伴。娑羅闍世、月光耆婆、天授惡友，及步虛以來，好持是語，無忘失者，咸降密室，大慈受熏。愿一切世間，增長增損，大興末法，息諍揚宗。禪教律三，會歸秘藏。
次拈香云：
一心頂禮身紫金色，坐百寶蓮華，本師釋迦牟尼佛。
想云：能禮所禮性空寂，感應道交難思議。我此道場如帝珠，釋迦如來影現中。我身影現如來前，頭面接足歸命禮。
一心頂禮佛頂妙高臺中十方無量諸佛凈業正因，過去、未來、現在三世諸佛。
前偈改釋迦為諸佛，此中應想無量主伴。次拈香云：
一心頂禮住立空中，觀世音、大勢至二大士侍立左右，無量壽佛。
應極感切，求哀救接。偈改阿彌陀佛影現中。想偈已，次即就地默想云：室內凈池，涌三金蓮。佛同二侍，下立華上，垂手接引。復對佛前涌一金華，自身住其上，對佛作禮。
一心頂禮西方極樂世界，在池水上，住寶蓮華，現八尺身，形真金色，圓光映徹，圓光中無量化佛菩薩，阿彌陀佛。
圓光化佛及寶蓮華，悉從八尺像身而觀。
一心頂禮西方極樂世界，在池水上，阿彌陀佛。
一心頂禮西方極樂世界，在池水上，住寶蓮華，阿彌陀佛。
一心頂禮西方極樂世界，在池水上，住寶蓮華，現八尺身，阿彌陀佛。
丈六之文，姑且莫禮，令八尺之觀成就。
一心頂禮西方極樂世界，在池水上，住寶蓮華，現八尺身，形真金色，阿彌陀佛。
一心頂禮西方極樂世界，在池水上，住寶蓮華，現八尺身，形真金色，圓光映徹，阿彌陀佛。
一心頂禮西方極樂世界，在池水上，住寶蓮華，現八尺身，形真金色，圓光映徹，圓光中無量化佛菩薩，阿彌陀佛。
次拈香云：
一心頂禮西方極樂世界，在池水上，身同眾生，觀世音菩薩、大勢至菩薩摩訶薩。
偈改二大菩薩影現中，我身影現菩薩前。
一心頂禮西方極樂世界，在池水上，天冠立佛，觀世音菩薩摩訶薩。
偈改二大為觀音。
一心頂禮西方極樂世界，在池水上，肉髻寶瓶，大勢至菩薩摩訶薩。
偈改二大為勢至。
一心頂禮西方極樂世界，在池水上，於一切處身同眾生，助佛普化，觀世音菩薩、大勢至菩薩摩訶薩。
前身同眾生，謂同凡夫人中之身，七尺有零。此身同眾生，謂一切處身，乃九法界身也。次拈香云：
一心頂禮無量壽佛經。
想云：真空法性如虛空，常住法寶難思議，我皆影現法寶前，一心如法歸命禮。
一心頂禮凈除業障得生佛前經。
偈如上，下同。
一心頂禮第十三雜想觀及十方三世一切尊經。
若非此章，則忍界末流妙觀絕分，故應頂禮。又此中重在順扶觀道，故法寶結歸末位。次長跪叩云：
南無極樂世界阿彌陀佛無憂惱處，我當往生，不樂閻浮提濁惡世也。此濁惡處，地獄、餓鬼、畜生盈滿，多不善聚。愿我未來不聞惡聲，不見惡人。
今向世尊五體投地，求哀懺悔。我等愚人，多造惡法，無有慚愧，毀犯五戒、八戒及具足戒，偷僧只物現前僧物，不凈說法，以諸惡業而自莊嚴，乃至五逆十惡，具諸不善，應墮惡道，受苦無窮。
唯愿觀世音及大勢至，以大悲音聲為我廣說諸法實相，除滅罪法。令我聞已，發菩提心，應時即見極樂世界廣長之相，得見佛身及二菩薩，豁然大悟，逮無生忍。臨命終時，
阿彌陀佛，授手迎接。不離金臺，徧十方界。於諸佛前，次第受記。還至本國，覲百寶蓮，廣為多眾宣說佛語，僧那大悲，盡未來際。
三說。次起云：
懺悔發愿已，歸命禮三寶。
拜，次起，拈香執鑪，如三昧法，至心行道，想降蓮華，行池水面。舉足下足，蓮華出沒。三像肩背，及天衣痕等。一一諦想，極令明了。稱云：
南無阿彌陀佛，南無觀世音菩薩，南無大勢至菩薩摩訶薩。
七稱，或多稱。次誦雜觀章七徧，或多徧。次復如上三稱，想歸本位華上，結三歸。
自歸於佛，當愿眾生，體解大道，發無上心。
自歸於法，當愿眾生，深入經藏，智慧如海。
自歸於僧，當愿眾生，統理大眾，一切無礙。
和南圣眾。
次習坐，即觀立佛白毫，毫中空，周圍二寸五分，外八棱，右旋宛轉在眉間，瑩凈明徹，顯映金顏，分齊分明。復想舒毫下垂，長不及華臺一尺，顯映金軀，及與華足，耀琉璃水，照觸自身。此觀久久堅住，或將前行儀，端坐想禮一徧亦妙。
問：所禮佛位，何故重繁？
答：為鏈觀道，令開目閉目了了現前。當知習觀不出總別二法，初則總不如別，以總略別詳故，久則別不如總，以別漸總頓故。
問：入壇已，白釋迦，懺時何又白彌陀？
答：欣厭綿切，方得往生，故意業白本師，又口業白導師。文以重而表專，能白之業、所白之佛，以不重而無過。
問：何故亦觀白毫？
答：勝劣兩觀，皆以白毫為初步。所以智者於勝相毫中，詳劣相毫狀，疏意正在此章。後世慈云懺主等，皆扶此觀，以妙契經旨故。又末世根鈍，雖劣觀，或有難習之者，故將本觀事境詳在行儀，令行者不覺其難，而自純熟其白毫觀。以經中前文義通，故專令坐時修習。且恐不善觀白毫者，又令坐中默然想禮行儀。既甫行行儀，想禮尤易成就。是法也，動靜綿拶，事理互研，儀觀等熏，通別巧鍛。
白毫為通，本觀為別。
以斯應末世，庶可稱善順機宜也歟！其一心三觀，詳在妙宗，茲不贅。
行者西向治室，稱阿彌陀佛出入。入時，想云：
佛告舍利弗：聞是經受持者，及聞諸佛名者，皆為一切諸佛之所護念，皆得不退轉於阿耨多羅三藐三菩提。是故，舍利弗！汝等皆當信受我語及諸佛所說。想已，即對本師、導師、十方一切三寶，至心唱和云：
一切恭敬，一心頂禮十方常住三寶。
想云：三寶三德如虛空，眾生三障亦如是。是故平等普歸敬，愿速同入法界海。次起，主者白云：
是諸眾等，各各互跪，嚴持香華，如法供養。
眾散華和云：
供養十方法界三寶。
執鑪想：我此香華徧十方云云。想已，復云：
愿此香花云，徧滿十方界，供養一切佛，世間難信法，及諸上善人，普熏諸眾生，皆發菩提心。
法寶、僧寶，語局義通。次起云：
供養已，一切恭敬。
拜。用前總觀偈，下贊嘆、懺悔、三歸拜處，皆用上偈。次起置鑪贊云：
身光不思議，徧照於十方，無量光如來，西方大慈父，壽命不思議，無邊阿僧只。無量壽如來，西方大導師，國土純清凈，功德所莊嚴。一切諸群生，悉登不退地。十方恒沙佛，共贊於此邦，故我與眾生，愿生極樂國。
拜。想已，次起拈香云：
一心頂禮娑婆世界，五濁惡世，本師釋迦牟尼佛。
想身及眾生，業重生惡世。本師大慈，入惡世中，說難信之法。應極愍傷，感此恩德。想云：能禮所禮性空寂，感應道交難思議。我此道場如帝珠，釋迦如來影現中。我身影現如來前，為求往生接足禮。
一心頂禮東方世界阿閦鞞佛、須彌相佛、大須彌佛、須彌光佛、妙音佛，如是等恒河沙數諸佛。
下偈皆同上，但逐位改名號。想諸佛出廣長舌，覆大千界，說誠實言，勸發往生。應極信受，不敢疑貳，下六拜悉同。
一心頂禮南方世界日月燈佛、名聞光佛、大焰肩佛、須彌燈佛、無量精進佛，如是等恒河沙數諸佛。
一心頂禮西方世界無量壽佛、無量相佛、無量幢佛、大光佛、大明佛、寶相佛、凈光佛，如是等恒河沙數諸佛。
一心頂禮北方世界焰肩佛、最勝音佛、難沮佛、日生佛、網明佛，如是等恒河沙數諸佛。
一心頂禮四維世界最上廣大云雷音王佛、最上日光名稱功德佛、無量功德火王光明佛、無數百千俱胝廣慧佛，如是等恒河沙數諸佛。
略準唐譯及凈土懺，總補一禮。
一心頂禮下方世界師子佛、名聞佛、名光佛、達磨佛、法幢佛、持法佛，如是等恒河沙數諸佛。
一心頂禮上方世界梵音佛、宿王佛、香上佛、香光佛、大焰肩佛、雜色寶華嚴身佛、娑羅樹王佛、寶華德佛、見一切義佛、如須彌山佛，如是等恒河沙數諸佛。
及一切時中所供十方三世一切諸佛。想西方一切眾生，豎窮橫徧而作佛事，如是重重無盡功德，我皆隨喜，等修供養。次拈香云：
一心頂禮西方極樂世界，壽命無量無邊阿僧只劫，阿彌陀佛。
一往作即報即法之想。我及眾生，心性照而常寂，本與彌陀，契同一體。
一心頂禮西方極樂世界，光明無量照十方國，阿彌陀佛。
一往作即法即報之想，普與眾生拔九界苦，得佛界樂，等蒙光照。
一心頂禮西方極樂世界，臨命終時，現前導引，阿彌陀佛。
一往作即真即應之想，愿一切處，乃至臨終，分明睹見，親聆法音，倍應雨淚哀切。又拈香云：
一心頂禮佛說阿彌陀經。
此一切世間難信之法，今得信受，應極敬重。想云：真空法性如虛空，常住法寶難思議，我皆影現法寶前，一心如法歸命禮。下二拜同。
一心頂禮稱贊不可思議功德一切諸佛所護念經。
一心頂禮西方極樂世界阿彌陀佛所說及十方三世一切尊經。
想導師、本師及諸佛法寶，炳現道場。
一心頂禮西方極樂世界，光明眾寶，無量真凈色塵。
應預觀成，令禮想時頓現。下五塵皆阿彌陀佛從我凈心中變化所作，一一即導師全體法性，想云：如來法身如虛空，化事住世難思議，我皆影現化事前，一心如法歸命禮。下四拜，偈同上。
一心頂禮西方極樂世界，和雅微妙，無量真凈聲塵。
想天樂眾鳥、行樹羅網、無量妙音，及佛菩薩等所有一切法音，悉現道場。
一心頂禮西方極樂世界，身云華雨，無量真凈香塵。
想依報正報一切眾香，悉現道場。
一心頂禮西方極樂世界，飯食禪法，無量真凈味塵。
想今道場，如在西方，飯食行坐，念佛念法念僧時，不異。
一心頂禮西方極樂世界，德水微風，無量真凈觸塵。
想今道場，如在西方，澡浴經行，盛華、衣、食、禪觸等時，不異。次拈香云：
一心頂禮西方極樂世界，同佛授手，觀世音菩薩、大勢至菩薩，及諸圣眾菩薩摩訶薩。
愿一切時及臨命終，分明睹見。
一心頂禮西方極樂世界諸上善人、一生補處菩薩摩訶薩。
想無量無邊阿僧只等覺大士，同時安慰授手。
一心頂禮西方極樂世界無量無邊諸大菩薩摩訶薩。
一心頂禮西方極樂世界，阿鞞跋致，同佛壽命，十方往生菩薩摩訶薩。
一心頂禮西方極樂世界無量無邊聲聞弟子、諸大菩薩摩訶薩。
雖證小果，實似位菩薩。
一心頂禮極樂世界，欄楯行樹中諸菩薩摩訶薩。
想無量欄楯行樹，炳現道場，我同在其中，頂禮受法。已下悉同此意。
一心頂禮極樂世界，寶池蓮華中諸菩薩摩訶薩。
一心頂禮極樂世界，階道樓閣中諸菩薩摩訶薩。
一心頂禮極樂世界，黃金地上，娛天華樂諸菩薩摩訶薩。
一心頂禮極樂世界，盛眾妙華，廣修佛事諸菩薩摩訶薩。
一心頂禮極樂世界，飯食經行諸菩薩摩訶薩。
一心頂禮極樂世界，聞音正念諸菩薩摩訶薩。
一心頂禮極樂世界，無有眾苦，但受諸樂，一切菩薩摩訶薩。
一心頂禮文殊師利法王子、阿逸多菩薩、乾陀訶提菩薩、常精進菩薩，如是等諸大菩薩，及十方三世一切菩薩摩訶薩。
諸菩薩同受佛語，同生西方，同垂接引。下同。
一心頂禮舍利弗尊者、迦葉尊者、阿難陀尊者，如是等諸大弟子，及十方三世一切圣僧。
想偈已，復想云：我及眾生，無始常為三業六根重罪所障，不見諸佛，不知出要，但順生死，不知妙理。我今雖知，猶與一切眾生同為一切重罪所障，今對彌陀、十方佛前，普為眾生歸命懺悔，唯愿加護，令障消滅。想已，跪云：
普為法界一切眾生，悉愿斷除三障，歸命懺悔。
叩。想云：我與眾生，無始來今，由愛見故，內計我人，外加惡友，不隨喜他一毫之善，唯徧三業，廣造眾罪。事雖不廣，惡心徧布，晝夜相續，無有間斷。覆諱過失，不欲人知，不畏惡道，無慚無愧，撥無因果，故於今日，深信因果，生重慚愧，生大怖畏，發露懺悔，斷相續心。發菩提心，斷惡修善，勤策三業，翻昔重過，隨喜凡圣一毫之善，念十方佛有大福慧，能救拔我，及諸眾生。從二死海，置三德岸，從無始來，不知諸法本性空寂，廣造眾惡。今知空寂，為求菩提，為眾生故，廣修諸善，徧斷眾惡，唯愿十方諸佛，彌陀世尊，慈悲攝受，聽我懺悔。想已，仍跪於地，復叩云：
至心懺悔我弟子及法界眾生從無始世來，無明所覆，顛倒迷惑，而由六根三業，習不善法，廣造十惡，及五無間一切眾罪，無量無邊，說不可盡。十方諸佛常在世間，依正莊嚴，法音不絕，妙香充塞，法味盈空，放凈光明，照觸一切。常住妙理，徧滿虛空。我無始來，六根內盲，三業昏闇，不見不聞，不覺不知，以是因緣，長流生死，經歷惡道，百千萬劫，永無出期。
經云：毗盧遮那，徧一切處，其佛所住，名常寂光。是故當知一切諸法無非佛法，而我不了，隨無明流，是則於菩提中見不清凈，於解脫中而起纏縛。今始覺悟，今始改悔，奉對諸佛、彌陀世尊，發露懺悔，當令我與法界眾生，三業六根，無始所作，現作當作，自作教他，見聞隨喜，若憶不憶，若識不識，若疑不疑，若覆若露，一切重罪畢竟清凈。我懺悔已，六根三業凈無瑕累，所修善根悉亦清凈，皆悉回向莊嚴凈土，普與眾生同生安養。
愿阿彌陀佛常來護持，令我善根現前增進，不失凈因。臨命終時，身心正念，視聽分明。
面奉彌陀，與諸圣眾，手執華臺，接引於我。一剎那頃，生在佛前，具菩薩道，廣度眾生，同成種智。
應三說。次起唱和云：
懺悔發愿已，歸命禮阿彌陀佛及一切三寶。
想導師處中，為我作懺悔主，一切三寶同為證明。想偈已，次起立執鑪，想上三寶畟塞道場，我身語意，如影響焰，若一若多，無雜無障，旋繞法座，安詳而轉。稱云：
悉稱贊凈土者。
一切世間難信之法，即法界海，十方法門無不從此法界流，無不還歸此法界。
此土西方、十方一切僧寶，悉趨向凈土者。
南無本師釋迦牟尼佛，南無極樂世界阿彌陀佛，南無一切諸佛所護念經，南無觀世音菩薩，南無大勢至菩薩摩訶薩。
三稱，誦彌陀經，誦畢復三稱。稱誦時，隨文入觀，歷歷分明。然名句文猶空鳥迹，不可思議，故能徧十方界而作佛事。次歸位置鑪云：
自歸於佛，當愿眾生，體解大道，發無上心。
自歸於法，當愿眾生，深入經藏，智慧如海。
自歸於僧，當愿眾生，統理大眾，一切無礙。
和南圣眾。
次別處西向，如法端坐，執持名號，一心不亂。其觀道，略引要解於下。
經云：不可以少善根福德因緣得生彼國。
菩提正道，名善根，即親因；種種助道，施、戒、禪等，名福德，即助緣。聲聞、獨覺菩提，名少善根；人天有漏福業，名少福德。唯以信愿持名，則一一聲悉具多善因福緣也。
若有善男子、善女人聞說阿彌陀佛，
若一日、若二日、若三日、若四日、若五日、若六日、若七日，一心不亂，
其人臨命終時，阿彌陀佛與諸圣眾現在其前，是人終時，心不顛倒，即得往生阿彌陀佛極樂國土。
要解云：阿彌陀佛是萬德洪名，以名召德，罄無不盡故，即以執持名號為正行，不必更涉觀想、參究等行，至簡易，至直捷也。聞而信，信而愿，乃肯執持。不信不愿，與不聞等，雖為遠因，不名聞慧。執持則念念憶佛名號，故是思慧。
然有事持、理持，事持者，信有西方阿彌陀佛，而未達是心作佛，是心是佛，但以決志愿求生故，如子憶母，無時暫忘。理持者，信西方阿彌陀佛是我心具，是我心造，即以自心所具所造洪名為系心之境，令不暫忘也。利根一日，鈍根七日，中根二、三、四、五、六日而得不亂。
此初學要期法，亦是隨樂克期之法。
又利根七日，鈍根一日，中根六、五、四、三、二日而能不亂。
此久學鏈習法。上二種，若七日未辦，乃至多七，一一七中，咸分利鈍。此長期克辦之法。
一心亦二種，不論事持、理持，持至伏除煩惱，乃至見思先盡，皆事一心。又不論事持、理持，持至心開，見本性佛，皆理一心。
一心是所顯，非所生。蓋不論雜亂垢心，從來是一心，本不可亂，但迷強不顯耳。
事一心，不為見思所亂；理一心，不為二邊所亂，即修慧也。不為見思亂故，感變化身佛及諸圣眾現前，心不復起娑婆界中三有顛倒，往生同居、方便二種極樂世界。不為二邊亂故，感受用身佛及諸圣眾現前，心不復起生死、涅盤二見顛倒，往生實報、寂光二種極樂世界。
當知執持名號既簡易直捷，仍至頓至圓，以念念即佛故，不勞觀想，不必參究，當下圓明，無余無欠，上上根不能踰其閫，下下根亦可臻其閾，可謂橫該八教，豎徹五時。所以徹底悲心，無問自說，且深嘆其難信也。蓋所持之名號真實不可思議，能持之心性亦真實不可思議，持一聲，一聲不可思議，持十、百、千、萬、無量無數聲，聲聲皆不可思議也。余如要解所明，須悉研之。
余向於觀經妙典，蘊四疑焉。機收三輩九品，逆惡不遮，而境細觀深，唯收勝種，一疑也。經既有先當觀之觀文，解亦判為初入門之要術，而觀道卻在第十有三，二疑也。利人日觀成就，僅齊下品下生，亦是凡夫，諸觀中細境廣高，凡夫如何注想？三疑也。利人已成十二勝想，復令作於雜想，何異壓良為賤？雖為曲解，終未恰然。且本觀經文，何又專屬心劣凡夫？四疑也。
堅師初門一出，頓釋四疑，而修此初門，勝觀決可成就。然後妙典不付空言，如昏夜中，落日重出，興成破闇，有大功勳。至於彌陀行儀，只就小本具足，若觀若行，隨文入觀，是真受持，隨觀歸誠，是真信受。述而不作，厥旨愈彰，末世弘經，罕有其匹。因手錄二行，為跋其後云。戊申夏，同邑弟子胡凈睿謹識。