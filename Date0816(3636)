古人遇時節因緣，每云言下大悟。夫言下大悟，悟不在言也。韓盧逐塊，乃於言中求悟；夢到驢年，是為執指求月者。黃梅、曹溪密室夜分傳衣授受，究何曾道一字耶？迨後黃梅送曹溪至九江驛邊，兩人共語，曹溪云：只合自性自度。黃梅云：如是！如是！
夫既自性自度，則黃梅何授？曹溪何受乎？雖然，此正黃梅所授，曹溪所受也。永嘉之於曹溪，更可分明舉似天下後世。夫永嘉參承，止一宿耳，故謂之一宿覺。今觀其問答語，永嘉全是逆水之機，毫無順水之意。然則曹溪何授而永嘉何受乎？不知永嘉正從此得曹溪法乳，不可誣也。蓋使有一實法與人，而曰法乳，直同馬生馬，驢生驢耳。若此，魔外別生魔外，又如久竹生青寧，青寧生程尚，安得稱慧命哉？
永嘉言句，西竺推為東土大乘論，朕披覽之，嘉其修悟雙圓，乘戒兼妙，自淺之深，淺深一致，實惟宗徒指南，爰加刪訂，刊示十方叢林焉。
