孝明皇帝諱陽，一名莊，世祖之中子也。建武四年五月甲申，皇子陽生，豐下銳上，顏赤色，有似於堯，上以赤色名之曰陽。年十歲通春秋，上循其頭曰吳季子。陽對曰：愚戇無比。及阿乳母以問師傅，曰：少推誠對。師傅無以易其辭。母光烈皇后，初讓尊位為貴人，故帝年十二以皇子立為東海公，三歲進爵為王。幼而聰明叡智，容貌壯麗，世祖異焉，數問以政議，應對敏達，謀謨甚深。溫恭好學，敬愛師傅，所以承事兄弟，親密九族，內外周洽。世祖愈珍上德，以為宜承先序。建武十七年十月，詔廢郭皇后，立陰貴人為皇后，以上為皇太子，治尚書，備師法，兼通四經，略舉大義，博觀群書，以助術學，無所不照。中元二年二月，世祖崩，皇太子即位。帝即祚。長思遠慕，至踰年，乃率諸王侯、公主、外戚、郡國計吏上陵，如會殿前禮。正月，上謁原陵，夢先帝、太后如平生，親率百官上陵，其日降甘露，積於樹，百官取以薦。會畢，上伏御床視太后鏡奩中物，感動悲涕，令易脂澤妝具。左右皆泣，莫能仰視。長水校尉樊鯈奏言，先帝大業，當以時施行，欲使諸儒共正經義，頗令學者得以自助。於是下太常、將軍、大夫、博士、議郎、郎官及諸王諸儒會白虎觀，講議五經同異。明帝封太后弟陰興子慶為鮦陽侯，子博隱強侯，陰盛為無錫侯，楚王舅子許昌龍舒侯。永平二年正月，上宗祀光武皇帝於明堂，上及公卿列侯始服冕冠、衣裳。祀畢，登靈臺。三月，上初臨辟雍，行大射禮。十月，上幸辟雍，初行養老禮。詔曰：十月元日，始尊事三老，兄事五更，安車輭輪，朕親袒割牲，祝哽在前，祝噎在後。三老常山李躬，年耆學明，以二千石祿養終身。五更沛國桓榮，以尚書教朕十有餘年，其賜爵關內侯，食邑五千戶。甲子，上幸長安，祠高廟，遂有事十一陵。歷覽館舍邑居舊處，會郡縣吏，勞賜作樂。有縣三老大言：陛下入東都，臣望顏色容儀，類似先帝，臣一驩喜。百官嚴設如舊時，臣二驩喜。見吏賞賜，識先帝時事，臣三驩喜。陛下聽用直諫，默然受之，臣四驩喜。陛下至明，懲艾酷吏，視人如赤子，臣五驩喜。進賢用能，各得其所，臣六驩喜。天下太平，德合於堯，臣七驩喜。帝令上殿，欲觀上衣，因舉虎頭衣以畏三老。上曰：屬者所言我堯，削章不如飽飯。十一月，詔京兆、右扶風以中牢祠蕭何、霍光，出郡錢穀給蕭何子孫，在三百里內者，悉令侍祠。永平三年詔曰：登靈臺，正儀度。春二月，圖二十八將於雲臺，冊曰：部符封侯，或以德顯。秋八月，詔曰：琁璣鈐曰：有帝漢出，德洽作樂，名予。會明帝改其名，郊廟樂曰太予樂，正樂官曰太予樂官，以應圖讖。十月，上與皇太后幸南陽章陵，周觀舊廬，召見陰、鄧故人。上在于道所幸見吏，勞賜省事畢，步行觀部署，不用輦。甲夜讀眾書，乙夜盡乃寐，先五鼓起，率常如此。四年，詔書曰：朕親耕於藉田，以祈農事。五年十月，上幸鄴，趙王栩會鄴，賜錢百萬。六年，廬江太守獻寶鼎，出王雒山，納於太廟。詔曰：易鼎足象三公，豈非公卿奉職得理乎？太常其以礿祭之日陳鼎於廟，以備器用。七年，公卿以芝生前殿，奉觴上壽。八年十月，上臨辟雍，養三老、五更。禮畢，上手書赦令，尚書僕射持節詔三公。九年，詔為四姓小侯置學。十年閨月，行幸南陽，祠章陵。以日北至，復祠於舊宅。禮畢，召校官弟子作雅樂，奏鹿鳴，上自御塤箎和之，以娛嘉賓。至南頓，勞饗三老、官屬。是時天下安平，人無徭役，歲比登稔，百姓殷富，粟斛三十，牛被野。十二年，以益州徼外哀牢王率眾慕化，地曠遠，置永昌郡。十三年二月，上耕藉田畢，賜觀者食。有一諸生前舉手曰：善哉！文王之遇太公也。上書板曰：生非太公，予亦非文王也。有司奏楚王英聚姦猾。十四年，帝作壽陵，陵東北作廡，長三丈，五步出外為小廚，財足祠祀。明帝自制石槨，廣丈二尺，長二丈五。十五年二月，東巡狩。癸亥，帝耕於下邳。三月，幸孔子宅，祠孔子及七十二弟子。御講堂，命太子、諸王說經。幸東平王宮。上憐廣陵侯兄弟，賜以服御之物，又以皇子輿馬，悉賦予之。十七年春，甘露仍降，樹枝內附，芝生前殿，神雀五色，翔集京師。是夜，上夢見先帝、太后，夢中喜覺，因悲不能寐。明旦上陵，百官、胡客悉會，太常丞上言陵樹華有甘露，上令百官採甘露。受賜畢，罷，上從席前伏御床，視太后鏡奩中物，流涕，敕易奩中脂澤妝具。自帝即位，遵奉建武之政，有加而無損。初，世祖閔傷前世權臣太盛，外戚預政，上濁明主，下危臣子，漢家中興，唯宣帝取法。至於建武，朝無權臣，外族陰、郭之家，不過九卿，親屬勢位，不能及許、史、王氏之半。至永平，后妃外家貴者，裁家一人備列將校尉，在兵馬官，充奉宿衛，闔門而已無封侯豫朝政者。自皇子之封，皆減舊制。嘗案輿地圖，皇后在傍，言鉅鹿、樂成、廣平各數縣，租穀百萬，帝令滿二千萬止。諸小王皆當略與楚、淮陽相比，什減三四，曰：我子不當與先帝子等。又國遠而小於王，善節約謙儉如此。八月，帝崩于東宮前殿，在位十八年，時年四十八，謚曰孝明皇帝，葬顯節陵。十二月，有司奏上尊號曰顯宗，廟與世宗廟同日而祠，祫祭於世祖之堂，共進武德之舞，如孝文皇帝祫祭高廟故事。孝明皇帝尤垂意於經學，即位，刪定擬議，稽合圖讖，封師太常桓榮為關內侯，親自制作五行章句。每饗射禮畢，正坐自講，諸儒並聽，四方欣欣。是時學者尤盛，冠帶搢紳遊辟雍而觀化者以億萬計。
孝章皇帝諱炟，孝明皇帝太子也。永平三年二月，以皇子立為太子。年四歲，幼而聰達才敏，多識世事，動容進止，聖表有異。壯而仁明謙恕，溫慈惠和，寬裕廣博，親愛九族，矜嚴方厲，威而不猛。既志於學，始治尚書，遂兼五經，周覽古今，無所不觀。於是上敬重之，每事諮焉。以至孝稱，孜孜膝下。永平十八年，孝明皇帝崩，帝即位。
詔曰：行太尉事趙憙，三世在位，為國元老，其以憙為太尉。
建初二年，詔齊相其止勿復送冰紈、方空縠、吹綸絮也。
建初四年，詔諸王、諸儒會白虎觀，講五經同異。
章帝元和元年，日南獻白雉、白犀。
章帝行幸，敕御史、司空，道橋所過歷樹木，今方春月，無得有所伐，輅車可引避也。
章帝元和二年，東巡狩，至於岱宗，柴望畢，有黃鵠三十從西南來，經祀壇上，東過於宮，翱翔而上。孔子後褒成侯等咸來助祭。祀五帝於汶上明堂，耕於定陶。
祠禮畢，命儒者論難。
章帝東巡狩，祠泰山，還，幸東平王宮，涕泣沾襟。
章帝元和二年，鳳凰三十九、麒麟五十一、白虎二十九、黃龍四、青龍、黃鵠、鸞鳥、神馬、神雀、九尾狐、三足烏、赤烏、白兔、白鹿、白鷰、白鵲、甘露、嘉瓜、秬秠、明珠、芝英、華平、朱草、木連理實，日月不絕，載於史官，不可勝紀。
鳳凰見肥城句窳亭槐樹上。
章帝元和二年，三足烏集沛國。三年，代郡高柳烏子生三足，大如雞，色赤，頭上有角，長寸餘。五月戊申，詔曰：乃者白烏、神雀、甘露屢臻，降自京師。又有赤烏、白燕。
元和三年，白虎見彭城。
章帝章和元年，嘉穀孳生。
章和中，有華平生也。
章帝時，白狐見，群臣上壽。
章帝時，美陽得銅酒樽，采色青黃，有古文。
章帝賜尚書劍各一，手署姓名，韓稜楚龍泉，郅壽蜀漢文，陳寵濟南鍛成。一室兩刃，其餘皆平劍。其時論者以為稜淵深有謀，故得龍泉。壽明達有文章，故得文劍。寵敦朴，有善於內，不見於外，故得鍛成劍，皆因名而表意。
明德太后姊子夏壽等私呼虎賁張鳴與敖戲爭鬥，上特詔曰：爾虎賁將軍，蒙國厚恩，位在中臣，宿衛禁門，當進人不避仇讎，舉罰不避親戚。今者反於殿中交通輕薄，虎賁蘭內所使，至命欲相殺於殿下，不避門內，畏懦恣縱，始不逐捕，此皆生於不學之門所致也。
章帝時，嘉禾嘉麥，日月不絕。
章和元年詔：芝草之類，歲月不絕。
序曰：孝乎惟孝，友于兄弟，聖之至要也。乾乾夕惕，寅畏皇天，帝王之上行也。明德慎罰，湯、文所務也。密靜天下，容於小大，高宗之極致也。肅宗兼茲四德，以繼祖考。臣下百僚，力誦聖德，紀述明詔，不能辨章，豈敢空言增廣，以累日月之光。
孝和皇帝諱肇，章帝之中子也。母曰梁貴人，早薨。上自岐嶷，至於總角，孝順聰明，寬和篤仁。孝章由是深珍之，以為宜承天位。年四歲，以皇子立為太子，初治尚書，遂兼覽書傳，好古樂道，無所不照。章和二年春二月，章帝崩，太子即位。永元元年，詔有司京師離宮園池，悉以假貧人也。二年二月壬午，日有食之，史官不覺，涿郡言之。三年春正月，帝加元服。時太后詔袁安為賓，賜束帛、乘馬。詔曰：高祖功臣，蕭、曹為首，有傳世不絕之誼。曹相國後容城侯無嗣，朕甚愍焉。望長陵東門，見二臣之墓，生既有節，終不遠身，誼臣受寵，古今所同。遣使者以中牢祠，大鴻臚悉求近親宜為嗣者，須景風紹封，以彰厥功。四年春正月，單于乞降，賜玉具劍，羽蓋車一駟，中郎將持節衛護焉。六月，大將軍竇憲潛圖弒逆，幸北宮，詔收捕憲黨射聲校尉郭瑝，使謁者收憲大將軍印綬，遣憲及弟篤、景就國，到皆自殺。五年正月，宗祀五帝於明堂，遂登靈臺，望雲物，大赦天下。自京師離宮果園上林廣成囿悉以假貧人，恣得收捕，不收其稅。六月，郡國大雨雹，大如鴈子。六年六月，和帝初令伏閉晝日。七月，京師旱。幸洛陽寺，錄囚徒，舉冤獄。未還宮而澍雨。九年春正月，永昌徼外蠻夷及擅國重譯奉貢。改殯梁皇后於承光宮，儀比敬園。初，后葬有闕，竇后崩後，乃議改葬。十年五月丁巳，京師大雨，南山水流出至東郊，壞民廬舍。十一年，復置右校尉官，置在西河鵠澤縣。十二年，象林蠻夷攻燔官寺。秭歸山高四百餘丈，崩填谿水，厭殺百餘人。十一月癸酉夜，白氣長三丈，起國東北，指軍市十日。是月，西域蒙奇、疏勒二國歸義。十三年春正月上日，上以五經義異，書傳意殊，親幸東觀，覽書林，閱篇籍。十六年十一月己丑，行幸緱氏，登百坯山。元興元年五月，右扶風雍地裂。朝無寵族，政如砥矢，惠澤沾濡，鴻恩茂篤。外憂庶績，內勤經藝，自左右近臣，皆誦詩、書。德教在寬，仁恕並洽。是以黎元寧康，方國協和，貞符瑞應，八十餘品，帝讓而不宣，故靡得而記。元興元年十二月，帝崩于章德前殿，在位十七年，時年二十七，葬順陵，廟曰穆宗。
序曰：穆宗之嗣世，正身履道，以奉大業。賓禮耆艾，動式舊典。宮無嬪嬙鄭、衛之讌，囿無槃樂遊畋之豫。躬履玄德，虛靜自損。是以屢獲豐年，遠近承風云爾。
孝殤皇帝諱隆，和帝之少子也。和帝皇子數十，生者輒夭，故殤帝養於民。元興元年十二月，和帝崩。是日倉卒，殤帝時生百餘日，乃立以為皇太子。其夜即位，尊皇后鄧氏為皇太后。帝在襁褓，太后臨朝。殤帝詔省荏弱平簟。延平元年八月，帝崩于崇德前殿，年二歲，葬康陵。
孝殤襁褓承統，寢疾不豫，天命早崩，國祚中絕，社稷無主，天下敖然，賴皇太后臨朝，孔子稱有婦人焉，信哉！
孝明皇帝，事詳范曄後漢書卷二，袁宏後漢紀卷九、卷一〇。汪文臺輯薛瑩後漢書、司馬彪續漢書卷一、謝沈後漢書、袁山松後漢書、華嶠後漢書卷一亦略載其事。類聚卷一二引袁山松後漢書云：皇帝諱陽，一名莊，字子麗。四庫全書考證云：明帝本名陽，建武十九年立為皇太子，始改名莊。范書明帝紀直作諱莊，蓋舉後以概前，觀光武建武十九年詔書可見。世祖之中子也，初學記卷一七、御覽卷四一一引云：明帝，光武第四子。范曄後漢書·明帝紀云：顯宗孝明皇帝諱莊，光武第四子也。建武四年五月甲申，此句至師傅無以易其辭諸句原無，御覽卷九一引，今據增補。顏，類聚卷一二引同，范曄後漢書·明帝紀李賢注引作項。以，御覽卷九一引作曰，類聚卷一二引作以，今據改。年十歲通春秋，原誤作至十三年通春秋。類聚卷一二引作年十三通春秋，三乃歲之訛。范曄後漢書·明帝紀云：十歲能通春秋。可證。循，撫摩。漢書·李陵傳云：立政等見陵，未得私語，即目視陵，而數數自循其刀環。顏師古注云：循謂摩順也。頭，類聚卷一二引作頸。季子，即季札。陽對曰，四庫全書考證云：按東觀為本朝之史，不應稱帝名，當屬後人所加。年，此字原無，類聚卷一二引有，今據增補。三歲進爵為王，原無進字，類聚卷一二引有，今據增補。范曄後漢書·明帝紀云：建武十五年封東海公，十七年進爵為王。容貌壯麗，書鈔卷一引此一句。親密九族，書鈔卷六引此一句。詔廢郭皇后，原無詔字，類聚卷一二引有，今據增補。范曄後漢書·光武帝紀建武十七年載：冬十月辛巳，廢皇后郭氏為中山太后，立貴人陰氏為皇后。以上為皇太子，此句類聚卷一二引作上以東海王立為皇太子。范曄後漢書·光武帝紀建武十九年載：六月戊申，詔曰：春秋之義，立子以貴。東海王陽，皇后之子，宜承大統。皇太子彊，崇執謙退，願備藩國。父子之情，重久違之。其以彊為東海王，立陽為皇太子，改名莊。治尚書，范曄後漢書·明帝紀云：師事博士桓榮，學通尚書。桓榮傳云：建武十九年，年六十餘，始辟大司徒府。時顯宗始立為皇太子，選求明經，乃擢榮弟子豫章何湯為虎賁中郎將，以尚書授太子。世祖從容問湯本師為誰，湯對曰：事沛國桓榮。帝即召榮，令說尚書，甚善之。拜為議郎，賜錢十萬，入使授太子。四，原作九，聚珍本同。書鈔卷一二、類聚卷一二、唐類函卷二五引作四，今據改。無所不照，此句以上一段文字，聚珍本據各書所引連綴為孝明皇帝諱陽，一名莊，世祖之中子也。建武四年夏五月甲申，帝生，豐下銳上，項赤色，有似於堯。世祖以赤色名之曰陽。幼而聰明睿智，容貌莊麗，十歲通春秋，推誠對，師傅無以易其辭。母光烈皇后初讓尊位為貴人，故帝年十二以皇子立為東海公。時天下墾田皆不實，詔下州郡檢覆，百姓嗟怨，州郡各遣使奏其事。世祖見陳留吏牘上有書曰：潁川、弘農可問，河南、南陽不可問。因詰吏，吏抵言於長壽街得之。世祖怒。時帝在幄後曰：吏受郡敕，當欲以墾田相方耳。世祖曰：即如此，何故言河南、南陽不可問？對曰：河南帝城，多近臣，南陽帝鄉，多近親，田宅踰制，不可為準。世祖令虎賁詰問，乃首服，如帝言。遣謁者考實，具知姦狀，世祖異焉。數問以政議，應對敏達，謀謨甚深，溫恭好學，敬愛師傅，所以承事兄弟，親密九族，內外周洽。世祖愈珍帝德，以為宜承先序。十七年冬十月，詔廢郭皇后，立陰貴人為皇后。帝進爵為王，十九年，以東海王立為皇太子，治尚書，備師法，兼通九經，略舉大義，略覽群書，以助術學，無所不照。其中時天下墾田皆不實至具知姦狀一段文字，係綜合類聚卷一六，御覽卷一九五、卷六〇六所引輯錄。據范曄後漢書·劉隆傳，此段文字當出東觀漢記·劉隆傳，今從顯宗孝明皇帝紀中刪去，移入劉隆傳。中元二年二月，元字原誤作平，聚珍本尚不誤，今據改正。年字下聚珍本有春字。據范曄後漢書·光武帝紀，世祖光武帝卒於中元二年春二月戊戌。皇太子即位，皇字下原有后字，顯係衍文，今刪去。帝即祚，此句至莫能仰視，諸句原無，御覽卷四一一引，今據增補。原無帝字，據文義補入。初學記卷一七引云：明帝，光武第四子，陰后所生。即祚，長思慕，至踰年正月，當謁原陵，夢先帝、太后如平生歡。朝率百官上陵，上伏御床視太后鏡奩中物，感動悲涕，令易脂澤妝具，左右皆泣，莫敢仰視。字句稍略。上謁原陵，通鑑卷四四云：永平元年春正月，帝率公卿已下，朝於原陵，如元會儀。乘輿拜神坐，退，坐東廂，侍衛官皆在神坐後，太官上食，太常奏樂，郡國上計吏以次前，當神軒占其郡穀價及民所疾苦。原陵，光武帝葬此。其日降甘露，書鈔卷六引甘露降一句，即出於此。長水校尉樊儵奏言，此句至講議五經同異諸句原無，聚珍本有，不知輯自何書，今據增補。書鈔卷一二僅引會儒白虎觀一句，唐類函卷二五引同。明帝封太后弟陰興子慶為鮦陽侯，此句至楚王舅子許昌龍舒侯諸句原無，聚珍本有，類聚卷五一亦引，今據增補。原脫子慶二字，范曄後漢書·陰興傳云：永平元年詔曰：其以汝南之鮦陽封興子慶為鮦陽侯，慶弟博為濦強侯。袁宏後漢紀卷九云：永平元年四月癸卯，封故衛尉陰興子慶為鮦陽侯，博為隱強侯，楚王舅子許昌為龍舒侯。今據校補。博，原誤作傅，今據范曄後漢書·陰興傳、袁宏後漢紀卷九校正。永平二年正月，此句至登靈臺諸句原無，文選卷一班固李善注引云：永平二年正月，上宗祀光武皇帝於明堂，祀畢，登靈臺。又引云：永平三年正月，上宗祀武皇帝於明堂，禮畢，升靈臺。三年乃二年之訛。又引云：永平二年，上及公卿列侯始服冕冠、衣裳。此段文字即據以上各處所引增補。范曄後漢書·明帝紀云：永平二年春正月辛未，宗祀光武皇帝於明堂，帝及公卿列侯始服冠冕、衣裳、玉佩、絇屨以行事。禮畢，登靈臺。袁宏後漢紀卷九云：永平二年春正月辛未，祀光武皇帝於明堂，始服冕、珮玉。禮畢，登靈臺，觀雲物，大赦天下。登靈臺，據范曄後漢書·明帝紀，永平二年春正月宗祀光武帝於明堂，禮畢，登靈臺，遂使尚書令持節詔驃騎將軍、三公曰：今令月吉日，宗祀光武皇帝於明堂，以配五帝云云。文選卷一班固李善注引云：明帝宗祀五帝於明堂，光武皇帝配之。即係括引詔文大意。此二句不便連綴於本書明帝紀中，姑置於注中。五帝，范書明帝紀李賢注引五經通義云：蒼帝靈威仰，赤帝赤熛怒，黃帝含樞紐，白帝白招炬，黑帝協光紀。三月，此句原作永平二年二月。永平二年四字，為避免與上文重出，今刪去。二月乃三月之訛，文選卷一班固李善注有一處引作三月，卷三張衡李善注亦引作三月，范曄後漢書·明帝紀永平二年載：三月，臨辟雍，初行大射禮。通鑑卷四四同，今據改正。大，此字原脫，文選卷一班固李善注兩引皆有大字，又卷三張衡李善注引亦有大字，今據增補。詔曰，此二字原無，據范曄後漢書·明帝紀，下文元日云云為明帝詔文，此當有詔曰二字。聚珍本已補入，今從之。十月元日，此句至祝噎在後諸句原無。范曄後漢書·明帝紀李賢注於明帝詔令月元日句下引東觀漢記注云：十月元日。書鈔卷六七引云：永平二年元日，始尊事三老，兄事五更，朕親袒割牲，祝哽在前，祝咽在後。又引云：明帝永平二年元日，始尊事三老，兄事五更，安車輭輪。又引云：永平二年元日，始尊事三老，兄事五更。文選卷三張衡李善注引云：永明二年詔曰：十月元日，始尊事三老，兄事五更，朕親袒割牲。永明乃永平之訛。此段文字即綜合以上諸書所引增補。尊事三老，兄事五更，禮記·文王世子云：遂設三老五更，群老之席位焉。鄭玄注：三老、五更各一人也，皆年老更致仕者也，天子以父兄養之，示天下之孝悌也。司馬彪續漢書·禮儀志劉昭注引盧植禮記注云：選三公老者為三老，卿大夫中之老者為五更。漢書·禮樂志云：養三老、五更於辟雍。祝哽在前，祝噎在後，范曄後漢書·明帝紀李賢注云：老人食多哽噎，故置人於前後祝之，令其不哽噎也。司馬彪續漢書·禮儀志載養三老、五更之儀云：養三老、五更之儀，先吉日，司徒上太傅若講師故三公人名，用其德行年老者一人為老，次一人為更也。皆服都紵大袍單衣，皁緣領袖中衣，冠進賢，扶王杖。五更亦如之，不杖。皆齋於太學講堂。其日，乘輿先到辟雍禮殿，御坐東廂，遣使者安車迎三老、五更。天子迎於門屏，交禮，道自阼階，三老升自賓階。至階，天子揖自禮。三老升，東面，三公設几，九卿正履，天子親袒割牲，執醬而饋，執爵而酳，祝鯁在前，祝饐在後。五更南面，公進供禮，亦如之。三老常山李躬，此下三句原無，書鈔卷六七引東觀漢記云：明帝紀云：永平二年詔曰：三老常山李躬，年耆學明。又唐類函卷四九引云：三老常山李躬，年耆學明，以二千石祿養終身。此下三句即據二書所引增補。聚珍本有李躬傳，輯入三老常山李躬云云三句。書鈔卷六七已明言此為明帝紀語，聚珍本不編於明帝紀，而置於李躬傳，失之。五更沛國桓榮，此下四句原無，書鈔卷六七引云：明帝永平二年詔曰：五更沛國桓榮，以尚書教朕十有餘年，其賜爵關內侯，食邑五千戶。今據增補。本書桓榮傳亦載此詔，文字大同小異。范曄後漢書·明帝紀永平二年載：冬十月壬子，幸辟雍，初行養老禮。詔曰：光武皇帝建三朝之禮，而未及臨饗。眇眇小子，屬當聖業。閒暮春吉辰，初行大射；令月元日，復踐辟雍。尊事三老，兄事五更，安車輭輪，供綏執授。侯王設醬，公卿饌珍，朕親袒割，執爵而酳。祝哽在前，祝噎在後。三老李躬，年耆學明。五更桓榮，授朕尚書。詩曰：無德不報，無言不酬。其賜榮爵關內侯，食邑五千戶。三老、五更皆以二千石祿養終厥身。是此所輯詔語多所脫佚。甲子，上幸長安，文選卷一班固李善注引云：永平二年十月，西巡，幸長安。與此略有不同。卷三張衡李善注引云：永明二年十月，幸長安，祠高廟。永明乃永平之訛。歷覽館舍邑居舊處，此句御覽卷四六七引作歷覽宮館舊處。范曄後漢書·明帝紀永平二年十月載：甲子，西巡狩，幸長安，祠高廟，遂有事於十一陵。歷覽館邑，會郡縣吏，勞賜作樂。有縣三老大言，此句惠棟後漢書·明帝紀補注卷二引作時有縣三老上章云。此句至臣七驩喜諸句原無，御覽卷四六七引，今據增補。聚珍本亦輯錄此段文字，字句全同。帝令上殿，此句至削章不如飽飯諸句原無。書鈔卷一二九引云：明帝時，至長安，有縣三老上章云：見陛下甚喜。帝令上殿，欲觀上衣，因舉虎頭衣以畏三老。又卷一四四引云：顯宗西巡，三老懷章大言。上曰：屬者所言我堯，削章不如飽飯。今據二處所引增補。十一月，此句至悉令侍祠諸句原無，類聚卷三八引，今據增補。此段文字御覽卷五二六亦引，字句微異。范曄後漢書·明帝紀永平二年載：十一月甲申，遣使者以中牢祠蕭何、霍光。祠，御覽卷五二六引同，聚珍本作祀。永平三年詔曰，三年原誤作二年，范曄後漢書·明帝紀云：永平三年春正月癸巳，詔曰：朕奉郊祀，登靈臺，見史官，正儀度云云。是此詔在永平三年，今據改正。聚珍本把此詔輯入永平二年，不可信。春二月，此句至或以德顯諸句原無，聚珍本有，今據增補。文選卷四〇任昉李善注引云：明帝冊曰：剖符封侯，或以德顯。疑聚珍本即據此輯錄，又依文意略有增補。圖二十八將於雲臺，通鑑卷四四明帝永平三年二月載：帝思中興功臣，乃圖畫二十八將於南宮雲臺，以鄧禹為首，次馬成、吳漢、王梁、賈復、陳俊、耿弇、杜茂、寇恂、傅俊、岑彭、堅鐔、馮異、王霸、朱祜、任光、祭遵、李忠、景丹、萬脩、蓋延、邳肜、銚期、劉植、耿純、臧宮、馬武、劉隆。又益以王常、李通、竇融、卓茂，合三十二人。馬援以椒房之親，獨不與焉。胡三省注云：雲臺功臣之次，以鄧禹、吳漢、賈復、耿弇、寇恂、岑彭、馮異、朱祜、祭遵、景丹、蓋延、銚期、耿純、臧宮、馬武、劉隆為一列，馬成、王梁、陳俊、杜茂、傅俊、堅鐔、王霸、任光、李忠、萬脩、邳肜、劉植、王常、李通、竇融、卓茂為一列。此序其次，不與前史合。秋八月，此句至以應圖讖諸句原無。范曄後漢書·明帝紀永平三年載：秋八月戊辰，改大樂為大予樂。李賢注云：尚書琁機鈐曰：有帝漢出，德洽作樂名予。故據琁機鈐改之。文選卷一班固李善注引東觀漢記云：孝明詔曰：琁璣鈐曰：有帝漢出，德洽作樂名雅。會明帝改其名，郊廟樂曰太子樂，正樂官曰太子樂官，以應圖讖。雅字乃予字之訛，太子樂乃太予樂之訛，太子樂官乃太子樂官之訛。今據文選李善注所引輯補，又參酌范書明帝紀增補秋八月三字。文選卷四六顏延年李善注引云：孝明詔曰：正大樂官曰大予樂官。字句較略。此段文字聚珍本輯作秋八月，詔曰：尚書璇璣鈐曰：有帝漢出，德洽作樂名予。其改郊廟樂曰大予樂，樂官曰大予樂官，以應圖讖。所輯字句多有改易。郊廟樂曰太予樂，通鑑卷四四胡三省注引蔡邕禮樂志云：漢樂四品，一曰太予樂，典郊廟、上陵殿諸食舉之樂。二曰周頌雅樂，典辟雍、饗射、六宗、社稷之樂。三曰黃門鼓吹，天子所以宴樂群臣。四曰短簫鐃歌，軍樂也。十月，此句上原有三年二字，與上復出，今刪去。步行觀部署，行觀二字原誤倒，姚本、聚珍本作行觀，又書鈔卷一四〇引云：明帝幸南陽，所在見吏勞賜，步行觀部署，不用輦。亦作行觀，今據改正。書鈔卷一六引云：歷覽宮觀，步觀部署。與此有異。不用輦，此句下聚珍本尚有車字。御覽卷四三一引云：明帝行部署，不用輦晝，甲夜乃解，偃讀眾書，乙夜盡寢，先五鼓起，率常如此。晝乃車之訛。甲夜讀眾書，讀字，晏元獻公類要卷九引作觀。書鈔卷一二引甲夜讀書一句。四年，此句至以祈農事諸句原無，文選卷三張衡李善注引，今據增補。范曄後漢書·明帝紀云：永平四年春二月辛亥，詔曰：朕親耕藉田，以祈農事。京師冬無宿雪，春不燠沐，煩勞群司，積精禱求。而比再得時雨，宿麥潤澤。其賜公卿半奉。有司勉遵時政，務平刑罰。此所引刪削頗多。藉田，范書明帝紀李賢注引五經要義云：天子藉田，以供上帝之粢盛，所以先百姓而致孝敬也。藉，蹈也。言親自蹈履於田而耕之。趙王栩會鄴，此句原誤作徽趙王會鄴。聚珍本不誤，今據改正。范曄後漢書·明帝紀云：永平五年冬十月，行幸鄴，與趙王栩會鄴。此句下聚珍本有常山二字，係衍文。六年，此句至以備器用諸句原無，聚珍本有，今據增補。文選卷一班固李善注僅引永平六年，廬江太守獻寶鼎，出王雒山三句，又引明帝曰：太常其以初祭之日，陳鼎於廟，以備器用四句。初祭乃礿祭之訛。范曄後漢書·明帝紀永平六年載：二月，王雒山出寶鼎，廬江太守獻之。夏四月甲子，詔曰：昔禹收九牧之金，鑄鼎以象物，使人知神姦，不逢惡氣。遭德則興，遷於商、周。周德既衰，鼎乃淪亡。祥瑞之降，以應有德。方今政化多僻，何以致茲？易曰鼎象三公，豈公卿奉職得其理邪？太常其以礿祭之日，陳鼎於廟，以備器用。易鼎足象三公，通鑑卷四五胡三省注：三公鼎足承君，故云然。此蓋易緯之辭。按易·鼎卦九四爻辭云：鼎折足，覆公餗。又繫辭下云：子曰：德薄而位尊，知小而謀大，力小而任重，鮮不及矣。易曰：鼎折足，覆公餗，其形渥，凶。言不勝其任也。此即括引易文大意，非出易緯。礿祭，爾雅·釋天云：夏祭曰礿。七年，此句至奉觴上壽三句原無，御覽卷九八五引，今據增補。八年十月，袁宏後漢記卷一〇云八年冬十一月，月份有誤。赦，聚珍本作詔。尚書僕射持節詔三公，持字原誤作待，聚珍本不誤，今據改正。范曄後漢書·明帝紀永平八年十月載：丙子，臨辟雍，養三老、五更。禮畢，詔三公募郡國中都官死罪繫囚，減罪一等，勿笞，詣度遼將軍營，屯朔方、五原之邊縣，妻子自隨，便占著邊縣。父母同產欲相代者，悉聽之。其大逆無道殊死者，一切募下蠶室。亡命者令贖罪各有差。凡徙者，賜弓弩衣糧。九年，詔為四姓小侯置學，此二句原無，聚珍本有，御覽卷六一三亦引，今據增補。范曄後漢書·明帝紀永平九年載：為四姓小侯開立學校，置五經師。張酺傳載：永平九年，顯宗為四姓小侯開學於南宮，置五經師。酺以尚書教授，數講於御前。通鑑卷四五明帝永平九年載：帝崇尚儒學，自皇太子諸王侯及大臣子弟、功臣子弟，莫不受經。又為外戚樊氏、郭氏、陰氏、馬氏諸子立學於南宮，號四姓小侯。置五經師，搜選高能以授其業。外戚樊氏、郭氏、陰氏、馬氏諸子以非列侯，故稱小侯。東漢會要卷一八小侯條注云：顏氏家訓謂以小年獲封，故曰小侯。可備一說。十年閏月，此年閏四月。聚珍本作十年夏閏四月。以日北至，原無北字，聚珍本有。范曄後漢書·明帝紀云：日北至。今據增補北字。范書明帝紀李賢注云：北至，夏至也。祠，水經注卷二八引作祀。弟子，聚珍本作子弟，御覽卷五八〇引同。鹿鳴，詩·小雅中的一篇，為宴群臣嘉賓之作。毛詩·鹿鳴序云：鹿鳴，燕群臣嘉賓也。既飲食之，又實幣帛筐篚，以將其厚意，然後忠臣嘉賓，得盡其心矣。上自御塤箎和之，明帝幸南陽，自御塤箎事，書鈔卷一二、卷一六、卷八二，御覽卷五八〇亦引，又書鈔卷一一一兩引，字句或詳或略。塤，風俗通義·聲音篇云：世本：暴辛公作塤。詩云：天之誘民，如塤如箎。塤，燒土為也，圍五寸半，長三寸半，有四孔，其二通，凡為六孔。箎，風俗通義·聲音篇云：世本：蘇成公作箎。管樂，十孔，長尺一寸。詩云：伯氏吹塤，仲氏吹箎。嘉賓，水經注卷二八引作賓客。按嘉賓二字義長。至南頓，原誤作至頃，聚珍本不誤，今據改正。范曄後漢書·明帝紀永平十年夏四月閏月載：閏月甲午，南巡狩，幸南陽，還，幸南頓，勞饗三老、官屬。牛被野，牛字下聚珍本有羊字。十二年，此句至置永昌郡諸句原無，文選卷一班固李善注引，今據增補。十二年三字李善注引原無，係據聚珍本補入。范曄後漢書·明帝紀云：永平十二年春正月，益州徼外夷哀牢王相率內屬，於是置永昌郡，罷益州西部都尉。西南夷傳云：永平十二年，哀牢王柳貌遣子率種人內屬，其稱邑王者七十七人，戶五萬一千八百九十，口五十五萬三千七百一十一。西南去洛陽七千里，顯宗以其地置哀牢、博南二縣，割益州郡西部都尉所領六縣，合為永昌郡。上耕藉田畢，此事書鈔卷九〇、類聚卷三九亦引，字句大同小異。有司奏楚王英聚姦猾，書鈔卷七〇引東觀漢記云：明帝紀云：永平中，有司奏楚王英聚姦猾。楚王英謀反在永平十三年十一月，敗後，國除，遷於涇縣。有司奏楚王英聚姦滑當在永平十三年或以前。因有司上奏具體年月不可確考，姑附置於此。姚本、聚珍本皆未輯此段文字。十四年，此句至財足祠祀諸句原無。范曄後漢書·明帝紀十四年載：初作壽陵。十八年又載：帝初作壽陵，制令流水而已，石槨廣一丈二尺，長二丈五尺，無得起墳。李賢注引東觀漢記云：陵東北作廡，長三丈，五步出外為小廚，財足祠祀。今據李賢注增補，又參酌范書增入十四年，帝作壽陵二句。此段文字姚本輯作帝作壽陵，制令流水而已，陵東北作廡長三丈，五步外為小廚，財足祠祀。聚珍本與姚本同，惟首句前增入十四年三字。明帝自制石槨，此下三句原無，御覽卷五五二引，今據增補。聚珍本作帝自置石槨，廣丈二尺，長二丈五尺。癸亥，帝耕於下邳，此二句原無，聚珍本有，今據增補。范曄後漢書·明帝紀云：十五年春二月庚子，東巡狩。癸亥，帝耕於下邳。幸孔子宅，書鈔卷一六僅引祀孔子宅一句。祠孔子及七十二弟子，二弟二字原無，聚珍本有，范曄後漢書·明帝紀云：幸孔子宅，祠仲尼及七十二弟子。今據增補。御講堂，書鈔卷一二僅引此一句。幸東平王宮，東平王，謂劉蒼，光武帝子，建武十五年封東平公，十七年進爵為王。范曄後漢書·東平王蒼傳云：永平十五年春，行幸東平，賜蒼錢千五百萬，布四萬匹。上憐廣陵侯兄弟，光武帝子劉荊於建武十五年封山陽公，十七年進爵為王，明帝時因罪徙封廣陵王，後自殺。永平十四年，封荊子元壽為廣陵侯，服王璽綬，食荊故國六縣，又封元壽弟三人為鄉侯。見范曄後漢書·廣陵思王荊傳。又以皇子輿馬，悉賦予之，以字原誤作聖，今據聚珍本校正。范曄後漢書·廣陵思王荊傳云：永平十五年，帝東巡狩，徵元壽兄弟會東平宮，班賜御服器物，又取皇子輿馬，悉以與之。內附，范曄後漢書·明帝紀李賢注云：內附謂木連理也。芝生前殿，合璧事類卷一九引云：明帝永平十七年，芝草生殿前。翔集京師，此句下聚珍本有正月，當謁原陵二句。通鑑卷四五明帝十七年載：春正月，上當謁原陵，夜，夢先帝、太后如平生歡，既寤，悲不能寐云云。上夢見先帝、太后，類聚卷九八引作明帝夜夢見先帝、太后，御覽卷一二引作明帝永平十七年，夢見先帝、光烈皇后。夢中喜覺，因悲不能寐，書鈔卷六僅引真覺不能寐一句，真字又誤，當作喜。遵奉建武之政，書鈔卷六有奉建武王之政句，即出東觀漢記·明帝紀。王字係衍文。上濁明主，此下二句原無，聚珍本有，范曄後漢書·明帝紀李賢注、東漢會要卷二三引亦有，今據增補。勢，此字事文類聚前集卷二二、合璧事類卷二三、范曄後漢書·明帝紀李賢注引皆作榮。嘗案輿地圖，此句至帝令滿二千萬止諸句原無，聚珍本有，范曄後漢書·孝明八王傳論李賢注引亦有，今據增補。范書明德馬皇后紀云：永平十五年，帝案地圖，將封皇子，悉半諸國。后見而言曰：諸子裁食數縣，於制不已儉乎？帝曰：我子豈宜與先帝子等乎？歲給二千萬足矣。諸小王皆當略與楚、淮陽相比，原無小字，聚珍本有，范曄後漢書·孝明八王傳論李賢注引亦有，今據增補。什減三四，書鈔卷七〇引東觀漢記云：明帝紀云：十八年，食租且餓。疑食租且餓句當在此句下。姚本、聚珍本皆未輯錄。又國遠而小於王，善節約謙儉如此，此二句王先謙後漢書·明帝紀集解載惠棟說引東觀漢記作又國遠而小，易於為善，節儉謙約如此。八月，此為永平十八年八月。顯節陵，通鑑卷四五永平十八年胡三省注引帝王世紀云：顯節陵，故富壽亭也，西北去雒陽三十七里。孝明皇帝尤垂意於經學，書鈔卷一二僅引垂意經學一句，即出於此。此句以下一段文字聚珍本繫於永平二年食邑五千戶句下。正坐自講，書鈔卷一二引正坐自講，稽合圖讖二句，即出於此。冠帶搢紳遊辟雍而觀化者以億萬計，萬字原脫，聚珍本有，今據增補。漢書·儒林傳云：中元元年，初建三雍。明帝即位，親行其禮。天子始冠通天，衣日月，備法物之駕，盛清道之儀，坐明堂而朝群后，登靈臺以望雲物，袒割辟雍之上，尊養三老、五更。饗射禮畢，帝正坐自講，諸儒執經問難於前，冠帶縉紳之人，圜橋門而觀聽者蓋億萬計。孝章皇帝，事詳范曄後漢書卷三，袁宏後漢紀卷一一、卷一二。汪文臺輯司馬彪續漢書卷一、華嶠後漢書卷一、袁山松後漢書、薛瑩後漢書亦略載其事。太子，聚珍本作第五子也。范曄後漢書·章帝紀云：肅宗孝章皇帝諱炟，顯宗第五子也。永平三年二月，聚珍本無二月二字。下文年四歲移至此句下。幼而聰達才敏，書鈔卷七引幼而聰達一句。止，原誤作正，書鈔卷八、晏元獻公類要卷九引作止，今據改正。壯而仁明謙恕，溫慈惠和，文選卷五七顏延年李善注僅引章帝壯而仁明一句，書鈔卷五僅引溫茲惠和一句，卷七引此二句，又脫壯而二字。矜嚴方厲，威而不猛，書鈔卷八僅引此二句，文字全同。周覽古今，書鈔卷一二僅引此一句，文字全同。於是上敬重之，此句聚珍本作由是明帝重之。以至孝稱，孜孜膝下，此二句原無，姚本、聚珍本有，今據增補。初學記卷一七引云：章帝殂，明帝子，以至孝稱，孜孜膝下。殂字係衍文。姚本、聚珍本即據此輯錄。詔曰，明帝於永平十八年八月卒，章帝即位，十月即下此詔。趙憙，原作趙喜，下同。按字當作趙憙，范曄後漢書·趙憙傳作趙憙，文選卷一〇潘岳李善注引趙憙他事，字亦作趙憙，今據改正。其以憙為太尉，本書趙憙傳、范曄後漢書·趙憙傳亦載此詔。但此條文字當繫於章帝紀，書鈔卷五二明言此條文字出東觀章帝紀。詔齊相其止勿復送冰紈、方空縠、吹綸絮也，此條御覽卷八一六亦引，卷八一九又一處引徵，字句皆較簡略。范曄後漢書·章帝紀李賢注云：紈，素也。冰言色鮮潔如冰。釋名曰：縠，紗也。方空者，紗薄如空也。或曰空，孔也，即今之方目紗也。綸，似絮而細。吹者，言吹噓可成，亦紗也。漢書·貢禹傳載禹奏言：故齊時三服官輸物不過十笥，方今齊三服官作工各數千人，一歲費數鉅萬。顏師古注云：三服官主作天子之服，在齊地。東漢亦然，故詔齊相止送冰紈等物。講五經同異，此條御覽卷六一五亦引，字句稍略。范曄後漢書·章帝紀載，建初四年十一月，下詔命太常、將、大夫、博士、議郎、郎官及諸生、諸儒會白虎觀，講議五經同異，使五官中郎將魏應承制問，侍中淳于恭奏，帝親稱制臨決，如孝宣甘露石渠故事，作白虎議奏。通鑑卷四六建初四年載：校書郎楊終建言：宣帝博徵群儒，論定五經於石渠閣。方今天下少事，學者得成其業，而章句之徒，破壞大體。宜如石渠故事，永為世則。帝從之。冬十一月壬戌，詔太常：將、大夫、博士、郎官及諸儒會白虎觀，議五經同異。使五官中郎將魏應承制問，侍中淳于恭奏，帝親稱制臨決，作白虎議奏，名儒丁鴻、樓望、成封、桓郁、班固、賈逵及廣平王羡皆與焉。日南獻白雉、白犀，范曄後漢書·章帝紀元和元年春正月載：日南徼外蠻夷獻生犀、白雉。南蠻傳載：肅宗元和元年，日南徼外蠻夷究不事人邑豪獻生犀、白雍。章帝行幸，書鈔卷一三九引無此句，而有元和三年一句。三年乃元年之誤。據范曄後漢書·章帝紀，此為元和元年事。樹，書鈔卷一三九引作林。今，此字原無，書鈔卷一三九引有，今據增補。無得有所伐，此句書鈔卷一三九引作毋得斫伐。章帝元和二年，東巡狩，此為元和二年二月事。柴望畢，此句姚本作柴，望秩山川群神。聚珍本同，惟神下有畢字。孔子後褒成侯等咸來助祭，此句下聚珍本有大赦天下一句。祀五帝於汶上明堂，漢書·郊祀志云：武帝封泰山，泰山東北阯古時有明堂處，處險不敞。上欲治明堂奉高旁，未曉其制度。濟南人公玉帶上黃帝時明堂圖。明堂中有一殿，四面無壁，以茅蓋，通水，水圜宮垣，為復道，上有樓，從西南入，名曰昆侖，天子從之入，以拜祀上帝焉。於是上令奉高作明堂汶上，如帶圖。及是歲修封，則祠泰一、五帝於明堂上座。章帝祀五帝於汶上明堂，仍沿武帝舊制。耕於定陶，稽瑞引云：章帝元和二年巡狩至岱宗，燔柴望祀畢，有黃鵠從西南來壇上，東北過於宮，翱翔而上。初學記卷一三引云：章帝東巡狩，至于岱宗，祀五帝於汶上明堂，耕於定陶。御覽卷九一六引云：章帝至岱宗，柴望畢，白鵠三十從西南來，經祀壇上。范曄後漢書·章帝紀李賢注引云：孔子後褒成侯等咸來助祭。此條即據以上諸書所引輯錄。又類聚卷三九、卷九〇，事類賦卷一八亦引，字句較略。范曄後漢書·章帝紀元和二年二月載：丙辰，東巡狩。己未，鳳凰集肥城。乙丑，帝耕於定陶。辛未，幸太山，柴告岱宗。有黃鵠三十從西南來，經祠壇上，東北過於宮屋，翱翔升降。進幸奉高。壬申，宗祀五帝於汶上明堂。命儒者論難，范曄後漢書·章帝紀元和二年載：三月己丑，進幸魯，祠東海恭王陵。庚寅，祠孔子於闕里，及七十二弟子，賜褒成侯及諸孔男女帛。命儒者論難即在此時。不可勝紀，此條他書引徵較多，皆略於此，而且間有異同。稽瑞引云：章帝元和中，有嘉瓜生。類聚卷九九引云：章帝時，鳳凰百三十九見。御覽卷九一五引云：章帝時，鳳凰三十九見。類聚卷九八引云：章帝時，麟五十一見。御覽卷八八九、事類賦卷二〇引同。玉海卷一九八引云：麒麟五十二。類聚卷九八引云：章帝元和二年，黃龍四見。玉海卷一九八引同，僅無章帝二字。類聚卷九九引云：章帝元和二年，九尾狐見。卷九九又引云：章帝元和二年，白兔見。又引云：章帝元和二年，白鹿見。玉海卷一九八引同，僅無章帝二字。玉海卷一九七引云：章帝元和二年，芝英、華平，日月不絕，載於史官，不可勝紀。范曄後漢書·賈逵傳李賢注引云：章帝時，鳳凰見百三十九，麒麟五十二，白虎二十九，黃龍三十四，神雀、白燕等，史官不可勝紀。玉海卷一三、卷二〇〇引同。玉海卷二〇〇引云：又有青龍、黃鵠、鸞鳥、神馬、九尾狐、三足烏、赤烏、白兔、白鹿、甘露、嘉瓜、秬秠、明珠、芝英、華平、朱草、木連理，日月不絕，載於史官，不可勝紀。疑此條係彙集符瑞之文而成。鳳凰見肥城句窳亭槐樹上，玉海卷二〇〇亦引此條，樹作木。據范曄後漢書·章帝紀，此為元和二年事。詔曰，原脫曰字，文選卷一班固李善注引云：章帝詔曰：乃者白烏、神雀屢臻，降自京師。今據增補。乃者，此二字原無，今據文選卷一班固李善注引增補。降自京師，此句原無，今據文選卷一班固李善注引增補。范曄後漢書·章帝紀元和二年五月戊申詔曰：乃者鳳凰、黃龍、鸞鳥比集七郡，或一郡再見，及白鳥、神雀、甘露屢臻。祖宗舊事，或班恩施。其賜天下吏爵，人三級，高年、鰥寡孤獨帛，人一匹云云。則此所載章帝詔文刪削頗多。此條六帖卷九四、御覽卷九二〇、合璧事類別集卷七二、玉海卷九八亦引，字句稍略。白虎見彭城，此條姚本、聚珍本皆未輯錄。孳，與滋字同，蕃也。華，與花字同。章帝時，具體年代無考。聚珍本繫於代郡高柳烏生子事後，今從之。玉海卷八九引此條，亦云章帝時，未言確切年代。章帝賜尚書劍各一，此事不知確切年月，姑繫於此。韓稜楚龍泉，書鈔卷一九引賜龍州一句，即出此。泉字范曄後漢書·韓稜傳作淵，州乃泉或淵之訛。壽，原誤作燾，下同，姚本亦作燾。聚珍本作壽，書鈔卷一二二、御覽卷二一二、萬花谷後集卷九、合璧事類後集卷二六、翰苑新書卷一四皆作壽，與范曄後漢書·郅壽傳合，今據改正。鍛成，書鈔卷一二二引作椎成。范曄後漢書·韓稜傳云：稜五遷為尚書令，與僕射郅壽、尚書陳寵，同時俱以才能稱。肅宗嘗賜諸尚書劍。唯此三人持以寶劍，自手書其名曰：韓稜楚龍淵，郅壽蜀漢文，陳寵濟南椎成。時論者為之說，以稜淵深有謀，故得龍淵。壽明達有文章，故得漢文。寵敦朴，善不見外，故得椎成。李賢注云：漢官儀椎成作鍛成。姚本、聚珍本皆作鍛成，御覽卷二一二、萬花谷後集卷九、合璧事類後集卷二六、翰苑新書卷一四亦皆作鍛成。文劍，此二字聚珍本作漢文劍，書鈔卷一二二引作漢文，御覽卷二一二引作蜀漢文劍。此皆生於不學之門所致也，范曄後漢書未載此事，章帝下詔的具體時間無從確考。今參考聚珍本，姑將此條編置於此。歲月不絕，范曄後漢書·章帝紀章和元年載壬戌詔曰：朕聞明君之德，啟□鴻化，緝熙康乂，光照六幽，訖惟人面，靡不率俾，仁風翔於海表，威霆行乎鬼區。然後敬恭明祀，膺五福之慶，獲來儀之貺。朕以不德，受祖宗弘烈。乃者鳳凰仍集，麒麟並臻，甘露宵降，嘉穀滋生，芝草之類，歲月不絕。朕夙夜祗畏上天，無以彰於先功。今改元和四年為章和元年。則此所引章和元年詔，刪削頗多。序曰，此句下聚珍本有書曰二字。孝乎惟孝，友于兄弟，論語·為政篇云：或謂孔子曰：子奚不為政？子曰：書云：孝乎惟孝，友于兄弟，施於有政。是亦為政，奚其為政？作偽古文尚書者把惟孝，友于兄弟二句採入君陳篇。乾乾夕惕，書鈔卷九引作朝乾夕惕。易·乾卦·九三爻辭云：君子終日乾乾，夕惕若厲。乾乾，自強之意。惕，懼也。寅畏皇天，尚書·無逸篇云：周公曰：嗚呼！我聞曰，昔在殷王中宗，嚴恭寅畏，天命自度，治民祗懼，不敢荒寧云云。寅畏，敬畏。此序所言即本尚書·無逸篇。明德慎罰，湯、文所務也，書鈔卷五僅引明德慎罰一語。尚書·康誥篇云：王若曰：孟侯，朕之弟，小子封，惟乃丕顯考文王，克明德慎罰，不敢侮鰥寡，庸庸祗祗，威威顯民，用肇造我區夏云云。左傳成公三年載申公巫臣言云：周書曰：明德慎罰，文王所以造周也。此序所言即本尚書·康誥篇。密靜天下，書鈔卷一五僅引此一句。孝和皇帝，事詳范曄後漢書卷四，袁宏後漢紀卷一三、卷一四。汪文臺輯司馬彪續漢書卷一亦略載其事。章帝之中子也，據范曄後漢書·和帝紀，和帝為章帝第四子。自，姚本、聚珍本同，類聚卷一二引亦同。王先謙後漢書·和帝紀集解載惠棟說引作幼。岐嶷，謂幼年聰慧。詩·大雅·生民云：誕實匍匐，克岐克嶷。毛亨傳云：岐，知意也。嶷，識也。鄭玄箋：能匍匐則岐岐然意有所知也。其貌嶷嶷然有所識別也。篤仁，此二字書鈔卷六引同，姚本、聚珍本作仁孝，類聚卷一二亦引作仁孝。孝章，此二字王先謙後漢書·和帝紀集解載惠棟說引同，姚本作帝，類聚卷一二引亦作帝，聚珍本作章帝。兼覽書傳，書鈔卷一二屢引本書，其中一條僅引此四字。樂，書鈔卷一二引作學。永元元年，此下三句原無，姚本、聚珍本有，初學記卷二四亦引，今據增補。永元二字姚本、初學記卷二四引皆作孝和，聚珍本作永元，今從之。按此事不見范曄後漢書和袁宏後漢紀。范書和帝紀永元五年載：二月戊戌，詔有司省減內外廄及涼州諸苑馬。自京師離宮果園上林廣成囿悉以假貧民。事又見袁宏後漢紀和本篇下文。疑此所載即永元五年事。二年二月壬午，此下四句原無，范曄後漢書·和帝紀永元二年載：二月壬午，日有食之。李賢引東觀漢記注云：史官不覺，涿郡言之。今據李賢注，又酌取范書文句增補。此段文字姚本作和帝二年二月壬午日食時，史官不覺，涿郡言之。聚珍本改和帝二年二月為二年春二月，餘與姚本同。二本所輯，亦係據李賢注所引，又參酌范書。三年春正月，此句上原有永元二字。按上文已出永元年號，依修史體例，此不當重出，今刪去。此下二句聚珍本漏輯。元服，儀禮·士冠禮云：令月吉日，加爾元服。漢書·昭帝紀顏師古注云：元，首也。冠者首之所著，故曰元服。時太后詔袁安為賓，此下二句原無，范曄後漢書·和帝紀李賢注引，今據增補。此二句又輯入袁安傳。詔曰，此句至以彰厥功諸句原無，類聚卷五一引，今據增補。類聚所引，原無詔曰二字，聚珍本輯作三年詔曰云云，御覽卷四七四引云：和帝永元三年，詔曰云云，文選卷三八任昉李善注引云：和帝詔曰云云，今據以上各書增補。姚本把此段文字未輯入和帝紀，而編入末卷散條中。誼，姚本、聚珍本同，御覽卷四七四引作義。按二字古通。曹相國後容城侯無嗣，王先謙後漢書·和帝紀集解引錢大昕云：顧淞云：此詔蕭、曹並舉，而獨云曹相國無後嗣，則酇侯有後矣。今據前書功臣表，酇侯九世孫禹，王莽建國元年，更為蕭鄉侯。莽敗絕，而平陽侯十世孫宏，光武建武二年，以舉兵佐軍紹封，傳子曠，表云今見，則孟堅修史時尚存也。此與詔文正相反，未知其審。予按韋彪傳亦云，建初七年，詔求蕭何後，封何末孫熊為酇侯。建初二年，已封曹參後曹湛為平陽侯，故不及焉，則曹之有後審矣。而一云建武所封，一云建初所封，其名又互異。且班表、韋傳皆云平陽侯，而此詔稱容城侯，皆事之可疑者也。見二臣之墓，范曄後漢書·和帝紀李賢注引東觀漢記云：蕭何墓在長陵東司馬門道北百步。又引廟記云：曹參冢在長陵旁道北，近蕭何冢。墓，姚本、聚珍本同，御覽卷四七四引亦同，文選卷三八任昉李善注引作隴。遣使者以中牢祠，此句上御覽卷四七四引有可字。祠，原作禱，姚本同。聚珍本作祠，御覽卷四七四引同，今從改。須，原誤作頃，姚本、聚珍本尚不誤，今據改正。景風紹封，景風，或云南風，史記律書云：景風居南方。景者，言陽氣道竟，故曰景風。或云東南風，淮南子·墜形訓云：東南曰景風。范曄後漢書·和帝紀李賢注引春秋考異郵云：夏至四十五日，景風至，則封有功也。白虎通義·封公侯篇云：封諸侯以夏何？陽氣盛養，故封諸侯，盛養賢也。以彰厥功，范曄後漢書·和帝紀永元三年載：十一月癸卯，祠高廟，遂有事十一陵。詔曰：高祖功臣，蕭、曹為首，有傳世不絕之義。曹相國後容城侯無嗣。朕望長陵東門，見二臣之壟，循其遠節，每有感焉。忠義獲寵，古今所同。可遣使者以中牢祠，大鴻臚求近親宜為嗣者，須景風紹封，以章厥功。與此字句大同小異。四年春正月，此下五句原無。范曄後漢書·和帝紀云：永元四年春正月，北匈奴右谷蠡王於除鞬自立為單于，款塞乞降。遣大將軍左校尉耿夔授璽綬。李賢引東觀漢記注云：賜玉具劍，羽蓋車一駟，中郎將持節衛護焉。此下五句即據李賢注，又參酌范書增補。姚本、聚珍本輯有單于乞降，賜玉具劍云云四句，但聚珍本把此段文字誤繫於永元二年下。據范書匈奴南單于傳。持節衛護者為任尚。六月，此句上原有四年二字，因與上文複出，今刪去。大將軍竇憲潛圖弒逆，此句下聚珍本有庚申二字，與范曄後漢書·和帝紀同。詔收捕憲黨射聲校尉郭瑝，原無射聲校尉郭瑝六字。范曄後漢書·和帝紀永元四年六月載：庚申，幸北宮，詔收捕憲黨射聲校尉郭璜。李賢注云：東觀記璜作瑝，音同是東觀漢記載及郭璜，且名作瑝字，今據李賢注，又參酌范書增補。自京師離宮果園上林廣成囿悉以假貧人，六帖卷三八引云：詔有司京師果園悉以假貧人。字句較略。此為永元五年二月事，見范曄後漢書·和帝紀、袁宏後漢紀卷一三。收，聚珍本脫，范曄後漢書·和帝紀作采。六月，此下三句原無，御覽卷一四引，今據增補。范曄後漢書·和帝紀永元五年載：六月丁酉，郡國三雨雹。李賢引東觀漢記注云：大如鴈子。此段文字姚本作六月，雨雹，大如鴈子，係輯自李賢注，又酌取范書文字作了增補。聚珍本則與御覽所引同。六年六月，和帝初令伏閉晝日，此二句原無，史記封襌書索隱引下句，今據增補。上句則參考范曄後漢書·和帝紀補入。范書和帝紀永元六年載：六月己酉，初令伏閉盡日。李賢注引漢官舊儀云：伏日萬鬼行，故盡日閉，不干它事。此段文字姚本、聚珍本皆未輯錄。七月，此句至未還宮而澍雨諸句原無，御覽卷六四二引，今據增補。寺，初學記卷二〇引無此字。按當有此字。寺謂官舍。范曄後漢書·和帝紀李賢注引風俗通義云：寺，嗣也，理事之吏，嗣續其中也。通鑑卷四三胡三省注引風俗通義云：寺，司也，諸官府所止皆曰寺。華嚴經音義卷四引風俗通義云：寺，司也，延之有法度者也。今諸侯所止皆曰寺也。未還宮而澍雨，范曄後漢書·和帝紀永元六年載：秋七月，京師旱。詔中都官徒各除半刑，謫其未竟，五月已下皆免遣。丁巳，幸洛陽寺，錄囚徒，舉冤獄。收洛陽令下獄抵罪，司隸校尉、河南尹皆左降。未及還宮而澍雨。九年春正月，永昌徼外蠻夷及擅國重譯奉貢，此二句原無，范曄後漢書·和帝紀云：永元九年春正月，永昌徼外蠻夷及撣國重譯奉貢。李賢注云：東觀記作擅，俗本以襌字相類或作襌者，誤也。此二句即據李賢注，又摘取范書字句增補。改殯梁皇后於承光宮，此句至乃議改葬諸句原無，范曄後漢書·和帝紀永元九年九月載：甲子，追尊皇妣梁貴人為皇太后。冬十月乙酉，改葬恭懷梁皇后於西陵。此下李賢引東觀漢記改殯承光宮至乃議改葬一段文字作注，今據李賢注所引增補。李賢注所引原無梁皇后於四字，聚珍本參酌范書增入，今從之。和帝母梁貴人，為竇皇后所譖，憂死，竇皇后養和帝以為己子。和帝即位，竇皇后為皇太后，控制了朝政。永元九年閏八月皇太后卒，於是和帝始有改葬其生母之舉。儀比敬園，范曄後漢書·梁貴人紀云：和帝以貴人酷歿，歛葬禮闕，乃改殯於承光宮，上尊謚曰恭懷皇后，追服喪制，百官縞素，與姊大貴人俱葬西陵，儀比敬園。李賢注云：敬園，安帝祖母宋貴人之園也。十年五月丁巳，此句至壞民廬舍諸句原無，司馬彪續漢書·五行志三劉昭注引，今據增補。范曄後漢書·和帝紀李賢注亦引，字句稍異。此段文字下，聚珍本輯有以下一段文字：十一年，帝召諸儒，魯丕與侍中賈逵、尚書令黃香等相難，丕善對事，罷朝，特賜履襪。此當出魯丕傳，今移入丕傳。姚本亦把此段文字輯入和帝紀。十一年，此下三句原無，范曄後漢書·和帝紀永元十一年四月載：己巳，復置右校尉官。李賢注引東觀漢記云：置在西河鵠澤縣。玉海卷一三三、卷一三七亦引此句。此下三句即據李賢注，又酌取范書文句增補。十二年，象林蠻夷攻燔官寺，此二句原無，文選卷五七潘岳李善注引下句，今據增補。范曄後漢書·和帝紀永元十二年載：夏四月，日南象林蠻夷反，郡兵討破之。又南蠻傳載：和帝永元十二年夏四月，日南象林蠻夷二千餘人寇掠百姓，燔燒官寺，郡縣發兵討擊，斬其渠帥，餘眾乃降。十二年一句則據范書增補。聚珍本有此二句。秭歸山高四百餘丈，此下三句原無，范曄後漢書·和帝紀李賢注引，今據增補。據范書和帝紀，永元十二年閏四月戊辰，秭歸山崩。司馬彪續漢書·五行志四亦云：永元十二年夏閏四月戊辰，南郡秭歸山高四百丈，崩填谿，殺百餘人。厭，讀作壓。十一月癸酉夜，此句至西域蒙奇、疏勒二國歸義諸句原無，御覽卷一五引，今據增補。首句御覽卷一五原引作和帝永和十二年癸酉夜，永和乃永元之誤。今刪和帝永和十二年七字，又據御覽卷八七二所引增補十一月三字。十三年，原誤作十二年，聚珍本作十三年，與范曄後漢書·和帝紀相合，今據改正。上日，朔日也。尚書·堯典云：正月上日，受終於上，此字原無，姚本有，類聚卷一二引亦有，今據增補。聚珍本作帝。覽書林，閱篇籍，書鈔卷一二僅引此二句，文字全同。十六年十一月己丑，行幸緱氏，登百坯山，此三句原無，范曄後漢書·和帝紀永元十六年載：十一月己丑，行幸緱氏，登百岯山。李賢注云：東觀記作坯，並音平眉反，流俗本或作杯者，誤也。可見東觀漢記載和帝至緱氏縣，登境內百坯山事。今據李賢注，又酌取范書文句增補此三句。元興元年五月，右扶風雍地裂，此二句原無，范曄後漢書·和帝紀元興元年載：五月癸酉，雍地裂。李賢注云：東觀記曰右扶風雍地裂，流俗本雍下有州者，誤也。今據李賢注，又參酌范書增補。朝無寵族，書鈔卷一五僅引此一句，族作幸。御覽卷九一所引此句與上文閱篇籍句相銜接，文義不相連屬，此句上有闕佚。篤，聚珍本作悅。按篤字是。內勤經藝，書鈔卷一二僅引此一句。自左右近臣，皆誦詩、書，書鈔卷一二僅引左右誦書一句，係括引大意。方，姚本、聚珍本作萬，類聚卷一二引同。貞符瑞應，此句姚本、聚珍本作符瑞，類聚卷一二引同。按如作符瑞，則當與下句連讀。元興元年十二月，此下一段文字聚珍本移置於上文朝無寵族句前。以奉大業，書鈔卷一七僅引此一句。宮無嬪嬙鄭、衛之讌，此下二句書鈔卷八引作宮無嬪嬙之燕，囿無盤樂之豫，文有節刪。鄭、衛謂春秋戰國時的鄭國和衛國的民間俗樂。因與雅樂不同，故被排斥，視為淫靡之樂。禮記·樂記云：鄭、衛之音，亂世之音也。遠近承風云爾，此條文字姚本、聚珍本皆未輯錄。孝殤皇帝，事詳范曄後漢書卷四、袁宏後漢紀卷一五。殤帝詔省荏弱平簟，此句原無，御覽卷七〇八引，聚珍本連綴於延平元年八月句前，今從之。此詔范曄後漢書·殤帝紀失載。平簟二字疑有訛誤。孝殤襁褓承統，從文字內容來看，此下諸句是殤帝紀序中語。敖，聚珍本作嗷。按敖乃嗷的同音假借字。又作謷、熬、嗷。說文云：嗷，眾口愁也。臨朝，此二字聚珍本脫。孔子稱有婦人焉，論語·泰伯篇云：舜有臣五人而天下治。武王曰：予有亂臣十人。孔子曰：才難，不其然乎？唐虞之際，於斯為盛。有婦人焉，九人而已。三分天下有其二，以服事殷。周之德，其可謂至德也已矣。所謂婦人，是指文王妃太姒。列女傳·母儀傳云：太姒者，武王之母，旦夕勤勞，以進婦道。太姒號曰文母。文王理陽道而治外，文母理陰道而治內。