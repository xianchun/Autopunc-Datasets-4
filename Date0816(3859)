大羹玄酒為眾味王，淡然有余味，云門咸池為眾音君，樸然有遺音，與彼肥甘之爽眾口，淫哇之蕩眾耳者，不可同年而語也。雪峰言語簡古純真，淡然味樸，然音不可於眾口，如針於眾耳，但此中人則染指而領焉。承響而知焉。經山老隱睡安光和尚曾得此錄，而領知最深。自謂壽梓與前所刻之玄沙語錄竝行焉，爭奈何未幾化緣示終，而空成未了因。有志于法門者，誰不惜之乎哉？
今也其徒某者持來授余，盍似以其師遺意媒於老衲者，是以不忍獨嘗其味，獨聽其音，挍閱一番，乃付印生，以圖翻刻，只愿雪峰真風播揚此土，令我新豐一脈有鄰不孤，是余流通之意也。
余早慙懵學，偶竊上第，出遭熙世之旦，驟歷清華之職。而每以憂恚內畜，聲利外馳，客塵翳于本源，風波鼓其營慮，認世榮為久樂，聆禪談為戲論，安知乎寵辱齊致，生滅一如？方以執迷，忽矣有悟。向者出牧杭府，諳官崇川，退食自公，居多暇日，因覽傳燈錄雪峰上堂語云盡乾坤是個解脫門，又別云三世諸佛、十二部經，到此徒勞，精究茲義，豁如醉醒，乃知道豈云遠？歸真則達；佛不在外，因心乃成。
尋有偈曰：
廓然見佛旨，天地掌中視。
噫！玅明之性既覺，圓頓之理斯契，
脫煩惱之羈鏁，踏清涼之境界。
今年初春，有閩中高士江夏黃君洵武，同雪峰山崇圣禪院知御藏賜紫僧守勛垂訪，勛公捧故雪峰真覺大師語要一軸，且云：大師法號義存，性
曾氏，泉州南安邑人也。祖先而下，欽奉真諦，大師生而聰警，不茹葷血，孩提時聞鍾磬，睹僧佛，必喜動容色。九歲欲舍家，父母鍾愛，弗之許焉。後三年，從家君游莆田玉澗寺，禮寺主僧慶元，以其行業高潔，即曰：我師也。遂留侍左右。年十七祝發。以唐武宗罔崇像法，乃隱跡芙蓉山。俄而宣宗皇帝復其道也，乃此游吳楚，直抵燕秦，受具于幽州寶剎寺。而後南歸，居名巖，轉玅輪，闡宗教者四十年，聚清眾常不下千五百人。而又傳密印者，則有玄沙、鵝湖、洞巖、鼓山、昭慶五尊者，同垂大名，至于今之世矣。繄先師法要未著冠篇，後裔恥之，叢林嘆息，欲求數十言，光於厥集，可不偉歟？
余曰：向者因觀先真覺機緣語而開悟，今獲，盡覽其所述言句，若積陰而睹瑞日，久暍而飲甘露，其幸也何如爾？矧見托於序引，敢輒形於牢讓，聊述裴筆於帙首云爾。
自有禪學以來，學者至於遺形軀，甘枯稿，入山林不返，或馳騁市里與屠沽游污而不屑，然蹈其余風，泳其末流，亦足以知其概矣。
盍其眇茫如太虛，積幽曠然窅然，高之無上，深之無下，索之不聞，覽之不得，思之無有。死生亦大矣，而不得與之變；古今亦久矣，而不得與之遷。恢閎博大不可端倪，有能見而體之，豈不韙哉？傳記所錄，略可道者，千有余人，皆聚徒成群，開門名家，以語言文字見於後世。考其從師之艱難，見道之遲暮，勤渠反復，惓惓不已，卒以大成，則吾於雪峰大師，見之矣晚，而自棄於窮山斷嶺，巉巖荒絕之處，人跡不至，野獸與游，薙茅為庵，以庇風雨，學者赴之，滿于五百，屋瓦鱗比，長林際天，粳穄如云，彌數百里，凡資之以生者，不求而足。盍東南以來，禪林之盛，未之有也。
余來福州二年，恨不得至其山中一瞻其塔，因取畫像入城禮焉。像之幅四，雪峰大師正中危坐，立兩旁而侍焉者，若云門偃、玄沙備，凡十有二人焉。余既傳其圖，將以似夫學者，因盡索其禪語于山中，而散亂漫滅，僅存而不可考，獨得文惠王公所為語錄序刻石，又旁搜博采，刪其重復，諉僧數人，共讎正之。然後先失序，傳寫乖謬，姑次第之，以俟知音考焉。
難提氏至言不文，逗機觀根，則有安立隨俗，顯了之談；決惑彈偏，則有隨波截流，涵濡之語。珠回玉轉，繡軸錦機，要從言下默忽知歸，是謂以大事因緣出現於世者也。
始自三登九到，證道鰲山，摭礫求環，萃成家語。兵燹之余，將求一二，竟不可得，深抱憾焉！近於塵英搜訪，獲蠹板帙半于覺如挽濟之堂，敬松學人完之全璧，用廣流通。幸望因人從旁悟入，咸酬鼻祖恩私萬一云耳。
大師□自初止雪峰，方芟綠野，玄樞既辟，清眾咸來。首於咸通，洎乎光化，至於提闡宗教，寰海聞諸，故不錄矣。其或對緣成偈，因事成草，但要啟於精微，竟不拘於音律，可謂笆顯而意密，言約而理深。
若以纖毫，豈裨直旨？使夫得其門者，辯室中之富貴，不隔丘墻，問其津者，認形影之妍媸，從觀樂鏡，惠蟾嘗因屬耳，靡不書紳。然慮未聞，久為濫誤，余則采諸偈頌，略標題敘耳。
永樂十七年冬，予奉使閩粵，登覽雪峰之勝，適值住持遠芷，號秋崖，辟甃折徑，轉褊隘為弘深，由萬工池以達三門，浚池建橋，撤舊更新，規模壯觀。經始之時，予適至寺，眾僧歡躍，以政作吉祥之應，予亦喜其山林清蔓，因留信宿。
芷公乃從容謂曰：茲山來自武夷，延袤聯絡歷數百里，以至於此，乃巍然高聳，峭拔層空。盍閩地多燠，冬罕霜雪，惟茲山勢接剛風，氣候侔於中土，冬常積雪，故名雪峰。唐真覺祖師駐錫于此，刱建梵宮，歷年既久，屢興屢廢。
今圣天子興崇佛教，凡名山古跡，皆葺而新之。僧錄以雪峰名剎，非戒行老成者，不足以當興復之任，乃於永樂二年，詢謀僉同以前欽選住泉州大開元寺潔庵映禪師來主斯席。師姓洪氏，名正映，號潔庵，世居江右之金谿。自幼托跡沙門，不茹葷羶，受具足戒於杭之昭慶寺，得法於靈谷巽中禪師。遠芷亦江右臨川人，因得隨侍嗣法，分葺玄沙。
師登山之日，殿堂門廡俱為瓦礫荊棒，師即慨然感嘆，奮志興復，誓不下山。寒暑一衲，脅不沾席，是致八閩崇敬，四眾歸依，積糧于廩，伐木于山，陶瓦甓而儲器用，越五年，佛殿成。又明年，法堂三門同日創建，弘碩雄偉，視舊有加，肖像端嚴，金碧煇煥。□以上祝圣壽，下祈民福，功德之大，不可思議。
一日，師諭遠芷曰：汝興復玄沙，功業已竟，茲山創置，大體固具，然廊廡僧堂尚未周完，予年已衰邁，欲歸老靈谷，非汝不足以繼吾志。遂移檄僧錄。於永樂十六年，以遠芷升代師任，夙夜惟謹，猶不敢忘其付囑，凡所未備者，悉為成之。
復按茲寺創始於真覺，其示寂之際，預留讖云：石塔卯爆，杉枝拂地，竹筍生，五百年後，吾當再來。至潔庵登山適五百二年，諸讖俱驗，如合符節。況師顏貌又與真覺無異，故人咸以師為再來之真覺也。此固不可以無記，愿賜一言，勒諸貞珉，用垂不朽。
予惟佛氏之興，筆蹟已遠，其教以持戒守律為初地，以明心見性為實際，學其學者，勞形苦志，困悴山林，宴坐默存，求底於常樂常住、不生不滅之域，又何與於寺之輪奐焉？然像教之設，大眾瞻仰，人心之感，先乎目之所見。觀殿宇之巍峨，像設之嚴肅，則敬心悚然而生，敬心生則萬善由是而積。
自漢以來，教日益滋，寺日益盛，至於唐宋間，有摧沮排抑，欲廢其教者，誠以盈虛消息皆系乎數。有形則有數，惟法無形，固不囿乎數，佛與僧寺皆有形者，豈免於數乎？姑以此寺言之，自真覺至於正映，才五百余年，興廢不知其幾，至是果應讖而大興者，豈非真覺能知乎數，而預為張本乎？
自小世界至三千大千世界，乃至無量無數微塵剎土，皆始於成而終於空，終則復始，展轉循環，無有窮已，一切有為之法，亦復如是。而有無□成、無住、無壞、無空者存。試觀乎寺，今既成矣，而汝又住其中矣，其壞其空寧保於後日乎？雖然，誠能盡汝今日成住之責，必堅必確，使無速朽，吾為汝記，俾汝後之法嗣，厥子若孫，因吾之言，思紹汝志，繼而葺之，使不致於屢壞屢空，是亦汝與汝師常住乎中也。芷曰唯唯，遂書以為記。
當年我祖輥三球，價索遼天孰敢酬？
有意氣時添意氣，不風流處也風流。
洞山九轉緣何事？投子三登著意深。
雪擁鰲山親見後，六華峰秀至如今。
奇峰積雪隱芙蓉，畫不成形染不濃，霽色遙觀三島月，寒光常見四時冬。
瑤臺凍合深迷路，玉樹華開半雜松，僧住上方銀世界，虛明影出疏鐘。
金碧玲瓏寶所亭，溪山四面染丹青，水晶簾外珊瑚樹，瓔珞龕前瑪瑙瓶。
獻錦天孫迎象駕，散花玉女聽金鈴，月明徙倚雕欄望，百瑞光中走萬靈。
藍田莊近六華峰，峰頂藍田秀所鍾，分水遠從寒澗落，隔云長見夕陽舂。
前人種玉初生子，隱者耕云自學農，欲采靈芝游此地，蒼崖翠壑路重重。
池邊枯木劈禪宮，內坐真僧觀大空，璧月珠星窺竅穴，錦云彩霧作簾櫳。
經年苔蘚留春色，別嶼烟華笑晚紅，可是根源延歲月，靈苗毓秀滿山中。
六華峰在象山邊，堂上三球不記年，欲去欲來無定止，非虛非實自團圓。
休將彩棒拋過海，莫挽雕弓送入天，可是吾師曾演化，三星驚落翠微前。
一洞天開縹緲山，洞中誰識是仙寰？無窮景物在觀里，有別乾坤非世間。
松徑月斜巢鶴唳，石門云濕雨龍還，至人招我視瑤艸，足踏殘花滿地斑。
高興未闌，仰看層顛云影近，俯臨絕澗水空寬。
群鴉斜度天風急，一鶴遙沖海樹寒，況有松陰堪憩息，游人誰不此盤桓？
自天移下化城臺，臺下黃金滿地堆，風引慈云巖畔起，月明真境畫中開。
仙童奏樂瑤空去，玉女持華鷲嶺來，多少游人同會此，水光山色共徘徊。
穹碑斜臥古巖邊，玅道元無字可鐫，剝落舊紋惟蘚跡，饃糊新篆是蝸涎。
天成不用龜趺載，歲久還同玉體堅，欲把新詩題往事，惜無鋒筆大如椽。
誰種青松萬樹齊？兩行夾徑入招提，半空爽籟秋長在，滿地涼陰晝欲迷。
琥珀氣浮成翠靄，黃金花落混香泥，吾將攬結蒼蒼色，縹緲巢云伴鶴棲。
遠嶠迢迢透雪中，素華凝處往來通，高如玉砌升瑤闕，峻似銀橋上月宮。
仙子步虛身晃朗，征夫躋險影朦朧，尋梅直上層巔去，下顧平原一色同。
山似龍眠一帶斜，此身常是白云遮，雨余有汗生鱗甲，樹密無人見爪牙。
變化何時逢霹靂？蜿蜒長日吐烟霞，不知何代經降伏，歷盡乾坤幾歲華。
烟霞萬頃錦成堆，舊是文殊顯化臺，西極好風南海過，中天法雨下方來。
彩毫獅子乘云去，金佩龍王帶月回，千古靈蹤何所見？清涼石畔野花開。
似玉無瑕古鏡臺，乾坤未判自先開，一天雨洗塵埃凈，萬壑云收月影來。
金碧畫中開曉匣，冰蟾暉里長蒼苔，何由飛上青霄外，分散神光照九垓？
金鰲出地欲騰空，橫駕長溪碧霧中，倒影不隨流水去，幻身應與臥龍同。
恍疑銀漢連烏鵲，復訝清波現彩虹，莫向滄溟戴蓬島，行人永賴度西東。
神僧高隱在天臺，借問何時度海來？云路舊通方廣寺，石崖況近梵王臺。
靈光午夜連明月，圣跡千年寄碧苔，異景青春常不老，至今猶見百花開。
古嶺迢嶢近碧空，天梯萬丈跨飛虹，云開鳥道層層險，路入松門步步通。
仙仗每游蒼樹，樵歌遙度碧烟中，幾回自補東山屐，前後登臨嘯晚風。
大象由來力勢雄，是誰剸骨架空中？髓枯盡變玲瓏石，秀發還從造化功。
疑是巨身沈古澗，更無長鼻動春風，何當一夕生元氣，還載神僧過日東。
玲瓏石上好磨香，造化鍾成古道傍，清氣不隨風散盡，英華長與霧悠揚。
依稀雞舌浮春暖，恍惚龍涎吐夜涼，知是何人留手澤，經過誰不嗅余香？
秋氣清涼春氣和，放生池上放生多，恣飛恣躍無拘系，隨去隨來脫網羅。
荷葉蓋中擎化雨，菱花鏡漾仁波，俯臨清淺觀天影，萬像熙熙共蕩摩。
湛湛平池數畝寬，一波不動夜光寒，弄珠神女乘空去，臨鏡嫦娥倒影看。
白碧古今長混合，青天上下映團欒，水晶宮殿無纖翳，時見蛟龍海底蟠。
夕陽西下水東流，獨上高亭望趙州，云起碧空迷鶴影，雨收蓬島露鰲頭。
嘗茶人往知何處，只樹華殘度幾秋，十二欄干吟倚遍，一輪明月在滄洲。
雪峰峰下翠巖前，卓錫開通一派泉，甘味絕勝和石髓，流香應是帶龍涎。
碧寒苔蘚封靈跡，清雜松篁響夜弦，溪轉機玄留不住，終歸大海浸蒼天。
碧沼靈泉應海潮，潮來泉長去還消，一呼一吸通天地，乍淺乍盈隨旦霄。
下有水仙居溟漠，上浮清氣逼炎囂，恐驚深窟蛟龍睡，不敢問吹碧玉簫。
六華凝結素芙蓉，隔崦流云淡復濃，夏入伏中微覺暑，時移秋半便如冬。
銀堆錯落千重崱，玉砌槎牙百丈松，幾度雨花臺上望，光搖樓閣起霜鐘。
瓊瑤臺畔彩華亭，高倚云霞遠送青，翡翠雀棲多寶樹，珍珠花插稡金瓶。
沈香烟吐屏前鴨，紫竹枝敲榭角鈴，倚徧玉欄揮梵塵，半空黃鶴載仙靈。
井井藍田繞雪峰，幽人種玉玉多鍾，徑邊梅落香難散，巖罅泉飛水自舂。
山女穿云閑拾翠，山僧帶雨看耕農，丹山碧水烟村遠，九里松深翠幾重。
古木中虛廣若宮，老僧於此坐談空，根蟠地軸通滄海，影落湘簾映繡櫳。
石竹云邊搖晚翠，山茶雪後觀春紅，對茲休問榮枯事，都在冥冥幻化中。
床猊麈尾玅無邊，名播華夷五百年，三個趯丸非定器，一轉真氣合乾圓。
循環偶數原奇數，來往人間忽上天，千百眾中誰會得？玄沙微笑立堂前。
天下名傳第一山，山中有洞異人寰，璚芝瑤草芳菲外，瑞靄祥云縹緲間。
偶見金蓮從地涌，倏看白鶴自天還，天臺劉阮應堪笑，出洞懷仙鬢已斑。
巍亭結架碧云端，畫棟雕梁玉砌闌，勢槩山川能自大，清留風月不須寬。
隔溪紅影流殘照，入座青陰送曉寒，堪笑會稽蘭渚會，流觴曲水恣盤桓。
扶筇閑步上高臺，滿目烟霞錦作堆，翠竹風搖明月碎，青山雨過白云開。
王孫顯化城中住，佛子從多劫外來，可是導師方便處，天華法雨共徘徊。
一片名碑偃徑邊，龍章鳥篆古曾鐫，月斜梅影淡如墨，雨洗苔痕滑似涎。
天愛奇文雷電取，地箝怪石雪霜堅，要令夜夜星辰照，歲久無人構一椽。
萬樹喬松插漢齊，孤標挺秀列菩提，月中影淡霜根冷，雨後陰濃草徑迷。
黃粉飄時香逗谷，白苓生處氣蒸泥，關前間植瑯玕竹，引得青鸞紫鳳棲。
久住銀山銕壁中，迢嶢一徑少人通，天神種玉鋪瑤砌，羽客乘云步梵宮。
夢入九霄魂杳渺，覺來千界月朦朧，峰回岫轉云深處，迥與紅塵路不同。
蜿蜒山勢半欹斜，髣髴龍眠霧氣遮，松底枯根蟠老骨，竹邊新笋迸靈牙。
暮歸古寺聞真法，晨向東林咀絳霞，滄海夜深明月上，頷珠一顆散光華。
六出峰頭翠作堆，文殊臺恍近華臺，維摩示疾床中臥，龍女呈珠海上來。
獅座氤氳香霧繞，象峰皎潔景星回，時人會得清涼意，大地春歸花自開。
本來明鏡亦非臺，鏡若明兮心自開，窈窕青鸞團影舞，嬋娟玉兔送光來。
中涵日色星星火，背剝銅青點點苔，海角天涯云散盡，禪心皎皎照京垓。
遠見鰲山聳碧空，鰲橋又跨漢津中，衢通京國千岐路，水出源頭萬派同。
白晝無蹤騰化杖，青霄有影接飛虹，高僧西去何時返？橋畔松枝欲向東。
一錫飛來駐上臺，巉崖高處絕人來，澗邊雨洗降龍鉢，巖畔風生伏虎臺。
抱子玄猿窺綠樹，引麑白鹿舐蒼苔，懸知諸漏都忘盡，銕杖敲門總不開。
迢迢石磴掛晴空，山轉橫垂飲澗虹，斷鴈恍疑天上落，歸鴉閃與日邊通。
遠看人影依微際，近聽松琴杳靄中，靜夜不知明月上，玲瓏仙佩振香風。
屹哉巨獸更威雄，夷國來歸佛地中，曾授普賢行愿力，仍從雪老苦修功。
如何孤骨長埋石，無復雙牙再露風，焚卻幻身名尚在，真靈元自海涯東。
天降芒星石魄香，誰言磨蕩翠微傍？晴分烟縷非風嫋，夜吐精花帶月揚。
不比紫茸茶品液，可宜龍腦雨中涼，而今蘭若流光遠，何必長薰解脫香。
圣朝壽域煦天和，品類群生放且多，堪笑坦途施坎穽，更嗟平地下絲羅。
謾將此處為仁海，凈洗人心正慾波，撤去商家三面網，乾坤生氣共呵摩。
誰鑿方塘一鑒寬？澄波湛湛月華寒，紛紜野馬空中絞，燦爛冰輪水上看。
桂洗清香浮馥馥，松垂瘦影照欒欒，老僧不斫吳剛斧，留個根株偃蹇蟠。
亭繞千山萬壑流，相望趙老在何州？心馳寥廓天窮處，目斷蒼茫水盡頭。
雨洗鰲峰吟趣，云迷鶴路望中秋，神機欲問因何事，知在蓬瀛第九洲。
攜錫尋源象骨前，須臾卓錫涌甘泉，清疑沆瀣潛通脈，香訝神龍暗吐涎。
弦，一泓澄定光明鏡，同我禪心瀁個天。
石中迸出契江潮，氣與陰陽長復消，挹取多人隨滿淺，升沈有候測晨霄。
曾將清味滋吟吻，卻笑貪名播俗囂，隱拙雪山高處臥，月明洗耳夜聞簫。
雪峰寶所近藍田，枯木三球一洞天，半嶺化城無字石，萬松雪嶠有龍眠。
文殊古鏡金鰲畔，羅漢梯云象骨巔，香石放生池蘸月，望州卓錫應潮泉。
真覺大師乘愿輪而降迹，裂愛網而出塵，慧解超群，求道誠切。擇友尋師，茍未契旨，不計山岫夷險，途路邇遐□難，跋涉於再三，懈怠於中道，既受德嶠印證，猶謂未愜于懷，爰獲巖頭提獎，始發成道鰲山之語。
歸創茲寺，不召之眾，至無所容，升堂入室四十五人，云門、玄沙為上首。勘驗學者機緣語句，載於方冊，然蠹燹焚毀，成壞非一，賴舉墜補弊有其人，至是而銷殞仍舊矣。
住山性庵明公，慨念道非語言文字，非語言文字而道不顯。忝□重寄，寧忍坐視裨祖道永弛而弗張，後學之失眼？乃訪索究尋，得遺帙於道山之霜月樓，躬親謄錄，命匠鋟梓將畢，工圖志以諭，後屬筆於余。惟其酬應繁劇之際，能恤厥祖機語之散失，修復其敗缺，志可尚，遂書其槩，附於末簡耳。
嗟夫！時當末運，正法凋零，去圣真之愈遠，熾魔外之邪途。憾生何晚！弗逢佛世，是以清音絕聽，玅解難通，寧無愧於平生歟？然幸佩夙因，忝質緇流，雖披尋梵夾，漁獵藏乘，仰其智山高聳，睹斯義海淵深，喜得游泳數載，漸啟昏蒙，誠日益日損之可知也。縱未臨閫奧，已造門墻，矚茲華屋之嘉，定有我躋之態。孰肯虛度光陰，甘心懵鹵，而棄學者哉？所謂一軸之間，性天朗燿，信不誣矣。
故我真覺大師，禪心未徹之前，不憚云水，亦嘗三登九返之艱落，后契旨於鰲山，豁然心眼開通，直證不疑之地，方酬平生之志。迄於踞坐雄峰，雷音大震，現獅子之全威，傾醍醐之法乳，接最上之根機，示多方之誘導，汲引後昆，利資來葉，向無說中說出，於未聞中顯聞的老婆心切，所謂曾為浪子偏憐客，慣愛添盃惜醉人。
欲使人人塵銷覺凈，普令個個達本情忘，頓省神珠在握，不向佗求，至寶懷中，應須自慶。故形於文字之中，理出語言之表。古云解語非干舌，能觀不借眸之謂也。所以佛法難逢，猶盲龜值木，似纖芥授針。釋迦往昔舍全身以酬半偈，常啼菩薩賣心肝而求般若，豈圣言而可忽哉？
某甲曾覽老祖語錄，惟尚寶之，由借觀者吝置不還，復遭回祿，板毀灰燼，懼然嘆惜，恐杜其嘉聲無傳，慮乎昆云無以龜監，遽遂尋借書刊全本，欲圖千載之下，俾祖心煥然斯在者矣。
書肆某者，翻刻雪峰語錄二卷，已垂脫手，忽得別本，而點對校照，則有天圣壬申歲，翰林學士王隨所撰之序；次有元豐三年，高郵孫覺所撰之後序，并有方山慧真所撰之跋語，而不系年也；次有慧蟾所撰大師偈頌之序，而不系年；次有宣德癸丑歲，毘陵胡驠所撰之雪峰崇圣禪寺碑記文；次有永樂癸未歲，希儒所作大師之贊二篇；次有天順丁丑歲，月庵所作之雪峰二十四景詩，并前福州府僧綱司都綱兼鼓山禪寺八十五代住持智明所作之二十四景詩，和及摠詩一首，及成化甲辰仲冬望，後附於此錄末簡之文一篇；次有萬歷丙戌歲，定明梓行此錄之序，右抄取為一卷附二卷後。
二卷錄中有大師之年譜，而別本無之。今并看二本之編次，則間有語句小異者，前後易位者，而於其事理互無增減。譬如論語有齊、魯別；而今雖魯論獨行，然齊論編次亦不可不知。這回所刊者，雪峰之魯論，而所附者，齊論之編次也，且以彼所有而附於此所無，使看者免二本點對之勞，書肆除二本并刊之費云爾。
