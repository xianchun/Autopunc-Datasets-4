高祖皇后李氏，晉陽人也。高祖微時，嘗牧馬於晉陽別墅，因夜入其家，劫而取之。及高祖領藩鎮，累封魏國夫人。高祖建義於太原，欲行頒賚於軍士，以公帑不足，議率井邑，助成其事。後聞而諫曰：自晉高祖建義，及國家興運，雖出於天意，亦土地人民福力同致耳，未能惠其眾而欲奪其財，非新天子恤隱之理也。今後宮所積，宜悉以散之，設使不厚，人無怨言。高祖改容曰：敬聞命矣。遂停斂貸之議。後傾內府以助之，中外聞者，無不感悅。天福十二年，冊為皇后。隱帝即位，尊為皇太后。
周太祖入京，凡軍國大事，皆請後發教令以行之。是歲，議立徐州節度使赟為帝，以迎奉未至，周太祖乃率群臣拜章，請後權臨朝聽政，後於是稱誥焉。及周太祖為六軍推戴，上章具述其事，且言願事後為慈母。後下誥答曰：侍中功烈崇高，德聲昭著，翦除禍亂，安定乾坤，謳歌有歸，歷數攸屬，所以軍民推戴，億兆同歡。老身未終殘年，屬茲多難，惟以衰朽，托於始終。載省來箋，如母見待，感念深意，涕泗橫流云。仍出戎衣、玉帶以賜周太祖。周太祖即位，上尊號曰德聖皇太后，居於太平宮。周顯德元年春薨。