南岳大慧禪師，諱懷讓，金州人也，俗姓杜。於儀鳳二年四月八日降誕，感白氣應於玄象，在安康之分。太史瞻見，遂奏聞高宗皇帝，帝乃問：何祥瑞？
太史對曰：國之法器，不染世榮。帝傳敕金州太守韓偕親往存慰其家。
家有三子，惟師最小。年始三歲，炳然殊異，性惟恩讓，父乃安名懷讓。至年十歲，惟樂佛書。時有三藏玄靜過舍，見而奇之，告其父母曰：此子若出家，必獲上乘，廣度眾生。
至垂拱三年，方十五歲，辭親往荊州玉泉寺，依弘景律師出家。通天二年受戒，後習毘尼藏。一日，自嘆曰：夫出家者，為無為法，天上人間無有勝者。時同學坦然，知師志氣高邁，勸師同謁嵩山安禪師。安啟發之，乃直詣曹谿禮六祖。
六祖問：什麼處來？
師云：嵩山安和尚處來。
祖云：什麼物與麼來？師無語。
遂經八載，忽然有省，乃白祖云：某甲有個會處。
祖云：作麼生？
師云：說似一物即不中。
祖云：還假修證也無？
師云：修證即不無，污染即不得。
祖云：只此不污染，是諸佛之護念，汝既如是，吾亦如是。西天二十七祖般若多羅讖汝曰：震旦雖闊無別路，要假兒孫腳下行。金雞解銜一粒粟，供養什邡羅漢僧。又讖傳道一法相狀向什麼處去？
僧云：成後為什麼不監照？
師云：雖然不監照，謾他一點不得。
馬祖居南岳傳法院，獨處一庵，唯習坐禪，凡有來訪者都不顧，師往彼亦不顧。師觀其神宇有異，遂憶六祖讖，乃多方而誘導之。
於庵前磨，馬祖亦不顧，時既久，乃問曰：作什麼？
師云：磨作鏡。
馬祖云：磨甎豈得成鏡？
師云：磨甎既不成鏡，坐禪豈能成佛？
祖乃離座云：如何即是？
師云：譬牛駕車，車若不行，打牛即是？打車即是？又云：汝學坐禪？為學坐佛？若學坐禪，禪非坐臥；若學坐佛，佛非定相。於無住法，不應取舍。汝若坐佛，即是殺佛；若執坐相，非達其理。
馬祖聞斯示誨，豁然開悟，禮拜問云：如何用心，即合無相三昧？
師云：汝學心地法門，如下種子；我說法要，譬彼天澤。汝緣合故，當見其道。
馬祖云：道非色相，云何能見？
師云：心地法眼能見乎道，無相三昧亦復然矣。
祖云：有成壞否？
師云：若以成壞聚散而見道者，非也。聽吾偈曰：心地含諸種，遇澤悉皆萌。三昧華無相，何壞復何成？
馬祖一蒙開悟，心地超然，侍奉十秋，日益深奧。師入室弟子六人，各印可曰：汝等六人同證吾身，各契其一。一人得吾眉，善威儀；一人得吾眼，善顧盻；一人得吾耳，善聽理；一人得吾鼻，善知氣；一人得吾舌，善談說；一人得吾心，善古今。
後馬祖闡化於江西開元寺，師問眾曰：道一為眾說法否？
眾曰：已為眾說法。
師云：未見通個消息來。遂遣一僧去，囑云：待伊上堂時，但問作麼生，記取答話來。
僧如教，回，舉似師：馬祖云：自從胡亂後，三十年不曾少鹽醬。師然之。
師天寶三年八月十一日示寂於南岳，敕諡大慧禪師最勝輪之塔。吏部侍郎歸登撰塔記。
馬祖大寂禪師。師諱道一，漢州什邡人也，俗姓馬氏。江西法嗣布於天下，時號馬祖焉。
問：如何是修道？
師云：道不屬修。若言修得，修成還壞，即同聲聞；若言不修，即同凡夫。
云：作何見解，即得達道？
云：自性本來具足，但於善惡事上不滯，喚作修道人。取善舍惡，觀空入定，即屬造作。更若向外馳求，轉疏轉遠。但盡三界心量，一念妄想，即是三界生死根本；但無一念，即除生死根本，即得法王無上珍寶。
無量劫來，凡夫妄想，諂曲邪偽，我慢貢高，合為一體。故經云：但以眾法合成此身，起時唯法起，滅時唯法滅。此法起時不言我起，滅時不言我滅。前念、後念、中念，念念不相待，念念寂滅，喚作海印三昧。攝一切法，如百千異流同歸大海，都名海水。住於一味，即攝眾味；住於大海，即混諸流。如人在大海中浴，即用一切水。
所以聲聞悟迷，凡夫迷悟。聲聞不知圣心本無地位、因果、階級，心量妄想修因證果，住其空定八萬劫、二萬劫，雖即已悟，卻迷。諸菩薩觀如地獄苦，沈空滯寂，不見佛性。若是上根眾生，忽遇善知識指示，言下領會，更不歷於階級、地位，頓悟本性。故經云：凡夫有反覆心，而聲聞無也。對迷說悟，本既無迷，悟亦不立。
一切眾生從無量劫來不出法性三昧，長在法性三昧中，著衣吃飯，言談祗對，六根運用，一切施為，盡是法性。不解返源，隨名逐相，迷情妄起，造種種業。若能一念返照，全體圣心。汝等諸人，各達自心，莫記吾語。縱饒說得河沙道理，其心亦不增；總說不得，其心亦不減。說得亦是汝心，說不得亦是汝心，乃至分身放光，現十八變，不如還我死灰來。淋過死灰無力，喻聲聞妄修因證果；未淋過死灰有力，喻菩薩道業純熟，諸惡不染。若說如來權教三藏，河沙劫說不可盡，猶如鉤鏁，亦不斷絕。若悟圣心，總無余事。久立，珍重！
上堂，龐居士問：不與萬法為侶者是什麼人？
師云：待汝一口盡西江水即向汝道。
又問：不昧本來身，請師高著眼。師直下覷。
士云：一等沒弦琴，唯師彈得妙。師直上覷，士禮拜，師歸方丈。
居士隨後云：適來弄巧成拙。
問：如何是佛？
師云：即心是佛。
問：離四句，絕百非，請師直指西來意。
師云：我今日無心情，汝去西堂問取智藏。
僧至西堂問，西堂以手指頭云：我今日頭痛，不能為汝說得，汝去問海兄。
僧去問海兄，海兄云：我到者卻不會。
僧回，舉似師，師云：藏頭白，海頭黑。
師采藤次，見水潦便作放勢，水潦近前接，師即便踏倒；水潦起來，呵呵大笑，云：無量妙義，百千三昧，盡在一毛頭上，識得根源去。
師令僧馳書與徑山欽和尚，書中畫一圓相，徑山才開見，索筆於中著一點。後有僧舉似忠國師，國師云：欽師猶被馬師惑。
問：和尚為甚麼說即心即佛？
師曰：為止小兒啼。
曰：啼止時如何？
師曰：非心非佛。
曰：除此二種人來，如何指示？
師曰：向伊道不是物。
曰：忽遇其中人來時如何？
師曰：且教伊體會大道。
問：如何是西來意？
師曰：即今是甚麼意？
師問僧：什麼處來？
云：湖南來。
師云：東湖水滿也未？
云：未。
師云：許多時雨水尚未滿。
道吾云：滿也。
云巖云：湛湛地。
洞山云：什麼劫中曾欠少？
又問：如水無筋骨，能勝萬斛舟，此理如何？
師曰：這無水亦無舟，說甚麼筋骨！
一夕，西堂、百丈、南泉隨侍翫月次，師問：正恁麼時如何？
堂曰：正好供養。
丈曰：正好修行。泉拂袖便行。
師曰：經歸藏，禪歸海，唯有普愿獨超物外。
師問百丈：汝以何法示人？丈豎起拂子。
師曰：只這個，為當別有？丈拋下拂子。
僧問：如何得合道？
師曰：我早不合道。
問：如何是西來意？
師便打曰：我若不打汝，諸方笑我也。
有小師耽源行腳回，於師前畫一圓相，就上拜了立，師曰：汝莫欲作佛否？
曰：某甲不解捏目。
師曰：吾不如汝。小師不對。
有講僧來，問曰：未審禪宗傳持何法？
師卻問曰：座主傳持何法？
主曰：忝講得經論二十余本。
師曰：莫是師子兒否？
主曰：不敢。師作噓噓聲。
主曰：此是法。
師曰：是甚麼法？
主曰：師子出窟法。師乃默然。
主曰：此亦是法。
師曰：是甚麼法？
主曰：師子在窟法。
師曰：不出不入是甚麼法？主無對。
百丈代云：見麼？
遂辭出門，師召曰：座主！主回首。
師曰：是甚麼？主亦無對。
師曰：這鈍根阿師。
洪州廉使問曰：吃酒肉即是？不吃即是？
師曰：若吃，是中丞祿；不吃，是中丞福。
師入室弟子一百三十九人，各為一方宗主，轉化無窮。師於貞元四年正月中登建昌石門山，於林中經行，見洞壑平坦，謂侍者曰：吾之朽質，當於來月歸茲地矣。言訖而回。
既而示疾，院主問：和尚近日尊候如何？
師曰：日面佛、月面佛。
二月一日，沐浴跏趺入滅。元和中，諡大寂禪師，塔名大莊嚴。
百丈懷海禪師，福州長樂人也。師參馬大師為侍者，檀越每送齋飯來，師才揭開盤蓋，馬大師拈起一片胡餅示眾云：是甚麼？每日如此，師經三年。
一日，隨侍馬祖路行次，聞野鴨聲，馬祖云：什麼聲？
師云：野鴨聲。
良久，馬祖云：適來聲向什麼處去？
師云：飛過去。馬祖回頭，將師鼻便搊，師作痛聲。
馬祖云：又道飛過去？師於言下有省。
卻歸侍者寮，哀哀大哭，同事問曰：汝憶父母耶？
師曰：無。
曰：被人罵耶？
師曰：無。
曰：哭作甚麼？
師曰：我鼻孔被大師搊得痛不徹。
同事曰：有甚因緣不契？
師曰：汝問取和尚去。
同事問大師曰：海侍者有何因緣不契，在寮中哭？告和尚為某甲說。
大師曰：是伊會也，汝自問取他。
同事歸寮，曰：和尚道汝會也，教我自問汝。師乃呵呵大笑。
同事曰：適來哭，如今為甚卻笑？
師曰：適來哭，如今笑。同事罔然。
明日，馬祖昇堂才坐，師出來卷卻簟，馬祖便下座，師隨至方丈，馬祖云：適來要舉轉因緣，你為什麼卷卻簟？
師曰：為某甲鼻頭痛。
馬祖云：你什麼處去來？
師云：昨日偶有出入，不及參隨。馬祖喝一喝，師便出去。
馬祖一日問師：什麼處來？
師云：山後來。
祖云：還逢著一人麼？
師云：不逢著。
祖云：為什麼不逢著？
師云：若逢著，即舉似和尚。
祖云：什麼處得者個消息來？
師云：某甲罪過。
祖云：卻是老僧罪過。
師再參馬祖，祖豎起拂子，師云：即此用？離此用？祖掛拂子於舊處。
良久，祖云：你已後開兩片皮，將何為人？師遂取拂子豎起。
祖云：即此用？離此用？師亦掛拂子於舊處，祖便喝，師直得三日耳聾。
後住洪州大雄山，以居處巖巒峻極，故號百丈。既處之，未期月，參玄之賓，四方麏至，溈山、黃檗當其首。
一日，師謂眾曰：佛法不是小事，老僧昔被馬大師一喝，直得三日耳聾。黃檗聞舉，不覺吐舌。
師曰：子已後莫承嗣馬祖去麼？
檗曰：不然。今日因和尚舉，得見馬祖大機大用，然且不識馬祖。若嗣馬祖，已後喪我兒孫。
師曰：如是！如是！見與師齊，減師半德；見過於師，方堪傳授。子甚有超師之見。檗便禮拜。
因僧問西堂：有問有答即且置，無問無答時如何？
堂曰：怕爛卻那？
師聞舉，乃曰：從來疑這個老兄。
曰：請和尚道。
師曰：一合相不可得。
師謂眾曰：有一人長不吃飯不道饑，有一人終日吃飯不道飽。眾無對。
云巖問：和尚每日區區為阿誰？
師曰：有一人要。
巖曰：因甚麼不教伊自作？
師曰：他無家活。
僧問：抱璞投師，請師一決。
師云：昨夜南山虎咬大蟲。
云：不繆真詮，為甚麼不垂方便？
師云：掩耳偷鈴漢。
云：不得中郎監，還同野舍薪。師便打。
僧云：蒼天！蒼天！
師云：得與麼多口！
云：罕遇知音。拂袖便出。
師云：百丈今日輸卻一半。
佛監云：雖得一場榮，刖卻一雙足。
至晚，侍者問：和尚被這僧不肯了便休。師便打。
者云：蒼天！蒼天！
師云：罕遇知音。者作禮。
師云：一狀領過。
有一僧哭入法堂，師云：作什麼？
僧云：父母俱喪，請師揀日。
師云：明日一時埋卻。
問：如何是奇特事？
師云：獨坐大雄峰。僧禮拜，師便打。
西堂問師：你向後作麼生開示於人？師以手卷舒兩邊。
堂云：更作麼生？師以手點頭三下。
上堂云：靈光獨耀，迥脫根塵。體露真常，不拘文字。心性無染，本自圓成。但離妄緣，即如如佛。
問：依經解義，三世佛冤；離經一字，如同魔說時如何？
師云：固守動靜，三世佛冤；此外別求，如同魔說。
馬祖令人馳書并醬三甕與師，師令排向法堂前，乃上堂，眾才集，師以拄杖指醬甕云：道得，即不打破；道不得，即打破。眾無語，師便打破，歸方丈。
上堂，眾才集，師以拄杖趁下，卻召大眾，大眾回頭，師云：是什麼？
溈山問仰山：百丈再參馬祖豎拂因緣，此二尊宿意旨如何？
仰山云：此是顯大機大用。
溈山云：馬祖出八十四人善知識，幾人得大機？幾人得大用？
仰山云：百丈得大機，黃檗得大用，余者盡是唱道之師。
溈山云：如是！如是！
師因普請開田，回問：運闍梨！開田不易。
檗云：眾僧作務。
師云：有煩道用。
檗云：爭敢辭勞？
師云：開得多少田？檗作鋤田勢，師便喝，檗掩耳而出。
師問黃檗：甚處來？
檗云：山下采菌子來。
師云：山下有一虎子，汝還見麼？檗便作虎聲，師於腰下取斧作斫勢，檗約住便掌。
師至晚上堂，云：大眾！山下有一虎子，汝等諸人出入好看，老僧今朝親遭一口。
後溈山問仰山云：黃檗虎話作麼生？
仰山云：和尚如何？
溈山云：百丈當時便合一斧斫殺，因什麼到如此？
仰山云：不然。
溈山云：子又作麼生？
仰山云：不唯騎虎頭，亦解把虎尾。
溈山云：寂子甚有險崖之句。
師每日上堂，常有一老人聽法，隨眾散去。一日，不去，師乃問：立者何人？
老人云：某甲於過去迦葉佛時曾住此山，有學人問：大修行底人，還落因果也無？對云：不落因果。墮在野狐身。今請和尚代一轉語。
師云：汝但問。
老人便問：大修行底人還落因果也無？
師云：不昧因果。
老人於言下大悟，告辭師云：某甲已免野狐身，住在山後，乞依亡僧燒送。
師令維那白槌告眾：齋後普請送亡僧。大眾不能詳。
至晚參，師舉前因緣次，黃檗便問：古人錯對一轉語，落在野狐身，今人轉轉不錯是如何？
師云：近前來，向汝道。黃檗近前打師一掌。
師云：將謂胡須赤，更有赤須胡。
時溈山在會下作典座，司馬頭陀舉野狐話問典座：作麼生？典座以手撼門扇三下。
司馬云：太麤生！
典座云：佛法不是者個道理。
後溈山舉黃檗問野狐話問仰山，仰山云：黃檗常用此機。
溈山云：汝道天生得？從人得？
仰山云：亦是稟受師承，亦是自宗通。
溈山云：如是！如是！
黃檗問：從上古人以何法施人？師良久。
黃檗云：後代兒孫將何傳授？
師云：將謂你者漢是個人。便歸方丈。
師與溈山作務次，師問：有火也無？
溈山云：有。
師云：在什麼處？溈山把一莖柴吹，過與師。
師接云：如蟲蝕木。
因普請鋤地次，有僧聞鼓聲，舉起鋤頭，大笑歸去。師云：俊哉！此是觀音入理之門。
後喚其僧，問：你今日見甚道理？
云：某甲早辰未吃粥，聞鼓聲，歸吃飯。師呵呵大笑。
問：如何是佛？
師云：汝是阿誰？
云：某甲。
師云：汝識某甲否？
云：分明個。
師豎起拂子問：汝見拂子否？
云：見。師更不管。
師令僧：去章敬處，見伊上堂說法，你便展開坐具，禮拜起，將一只鞋，以袖拂卻上塵，倒頭覆下。
其僧到章敬，一依師旨，章敬云：老僧罪過！
夫語須辯緇素，須識總別語，須識了義、不了義教語。了義教辯清，不了義教辯濁，說穢法邊垢揀凡，說凈法邊垢揀圣。從九部教說，向前眾生無眼，須假人雕琢。若於聾俗人前說，直須教渠出家持戒，修禪學慧。若是過量俗人，亦不得向他與麼說，如維摩詰、傅大士等類。若於沙門前說，他沙門已受白四羯磨訖，具足全是戒定慧力，更向他與麼說，名非時語，說不應時，亦名綺語。若是沙門，須說凈法邊垢，須說離有無等法，離一切修證，亦離於離。
若於沙門中，剝除習染，沙門除貪瞋病不去，亦名聾俗，亦須教渠修禪學慧。若是二乘僧，他歇得貪瞋病去盡，依住無貪將為是。是無色界，是障佛光明，是出佛身血，亦須教渠修禪學慧，須辯清濁語。
濁法者，貪、瞋、愛、取等多名也。清法者，菩提、涅盤、解脫等多名也。只如今監覺，但於清濁兩流，凡圣等法，色聲香味觸法，世間出世間法，都不得有纖毫愛取。既不愛取，依住不愛取將為是。是初善，是住調伏心，是聲聞人，是戀筏不舍人，是二乘道，是禪那果。既不愛取，亦不依住不愛取，是中善，是半字教，猶是無色界，免墮二乘道，免墮魔民道，猶是禪那病，是菩薩縛。既不依住不愛取，亦不作不依住知解，是後善，是滿字教，免墮無色界，免墮禪那病，免墮菩薩乘，免墮魔王位。為智障、地障、行障故，見自己佛性，如夜見色，如云佛地斷二愚：一、微細所知愚；二、極微細所知愚。
故云有大智人破塵出經卷，若透得三句過，不被三段管，教家舉喻，如鹿三跳出網，喚作纏外佛，無物拘系得渠，是屬然燈後佛，是最上乘，是上上智，是佛道上立。此人是佛，有佛性，是導師，是使得無所礙風，是無礙慧，於後能使得因果福智自由，是作車運載因果。處於生，不被生之所留；處於死，不被死之所礙；處於五陰，如門開不被五陰礙，去住自由，出入無難。若能與麼，不論堦梯勝劣，乃至蟻子之身，但能與麼，盡是凈妙國土，不可思議。
此猶是解縛語，彼自無瘡，勿傷之也。佛瘡、菩薩等瘡，但說有無等法，盡是傷也。有無管一切法，十地是濁流河，眾作清流，說豎清相，說濁過患。向前十大弟子，舍利弗、富樓那、正信阿難、邪信善星等，個個有牓樣，個個有則候，一一被導師說破，不是四禪八定阿羅漢等，住定八萬劫，他是依執所行，被凈法酒醉，故聲聞人聞佛法，不能發無上道心。所以斷善根人無佛性，教云：喚作解脫深坑可畏之處，一念心退，墮地獄猶如箭射，亦不得一向說退，亦不得一向說不退。只如文殊、觀音、勢至等，卻來須陁洹地，同類誘引，不得言他退，當與麼時，只喚作須陁洹人。
只如今監覺，但不被一切有無諸法管，透三句及一切逆順境得過，聞百千萬億佛出世間，如不聞相似，亦不依住不聞，亦不作不依住知解，說他者個人退，不得量數，管他不著，是佛常住世間而不染世法。說佛轉法輪退，亦是謗佛法僧；說佛不轉法輪不退，亦是謗佛法僧。
肇云：菩提之道，不可圖度，高而無上，廣不可極；淵而無下，深不可測。語也垛生招箭，言監覺猶不是。從濁辯清，許說如今監覺是除監覽聞格外語，他信不及。所以菩提樹下四十九日默然思惟，智慧冥朦難說，無可比喻。說眾生有佛性，亦謗佛法僧；說眾生無佛性，亦謗佛法僧。若言有佛性，名執著謗；若言無佛性，名虛妄謗。如云說佛性有，則增益謗；說佛性無，則損減謗；說佛性亦有亦無，則相違謗；說佛性非有非無，則戲論謗。
始欲不說，眾生無解脫之期；始欲說之，眾生又隨語生解，益少損多，故云我寧不說法，疾入於涅盤。向後返尋，過去諸佛皆說三乘之法。向後假說假立名字，本不是佛，向渠說是佛；本不是菩提，向渠說是菩提、涅盤、解脫等。知渠擔百石擔不起，且與渠一升一合擔；知渠難信了義教，且與渠說不了義教。且得善法流行，亦勝於惡法。善果限滿，惡果便到。得佛，則有眾生到；得涅盤，則有生死到；得明，則有暗到。但是有漏因果翻覆，無有不想酬獻者。
若欲免見翻覆之事，但割斷兩頭句，量數管不著，不佛不眾生，不親不疏，不高不下，不平不等，不去不來。但不著文字，隔渠兩頭，捉汝不得，免苦樂相形，免明暗相酬，實理真實亦不真實，虛妄亦不虛妄，不是量數物，喻如虛空不可修治。若心有少許作解，即被量數管著。亦如卦兆，被金木水火土管；亦如黐膠，五處俱黏。魔王捉得，自在還家。
夫教語皆三句相連，初、中、後善；初，直須教渠發善心；中，破善心；後，始名好善。菩薩即非菩薩，是名菩薩，法非法非非法，總與麼也。若只說一句，令眾生入地獄；若三句一時說，渠自入地獄，不干教主事。說到如今監覺是自己佛，是初善；不守住如今監覺，是中善；亦不作不守住知解，是後善。如前屬然燈後佛，只是不凡亦不圣，莫錯說佛非凡非圣。
此土初祖云：無能無圣為佛圣。若言佛圣者，亦非九品精靈、龍畜等類，及釋梵已來，皆能通變，上品精靈，亦知今古百劫時事，豈得是佛？如阿修羅王身極長大，敵兩倍須彌山，與帝釋戰時，知力不如，領百萬兵眾入藕絲孔藏，通變辯才不少，他且不是佛教語。節級奢緩，陞降不同，未悟未解時名貪瞋，悟了喚作佛慧，故云不異舊時人，只異舊時行履處。
問：斬草伐木，掘地墾土，為有罪報相否？
師云：不得定言有罪，亦不得定言無罪，有罪無罪，事在當人。若貪染一切有無等法，有取舍心在，透三句不過，此人定言有罪；若透三句外，心如虛空，亦莫作虛空想，此人定言無罪。
又云：罪若作了，道不見有罪，無有是處；若不作罪，道有罪，亦無有是處。如律中，本迷煞人，及轉相煞，尚不得煞罪，何況禪宗下相承，心如虛空，不停留一物，亦無虛空相，將罪何處安著？亦云禪道不用修，但莫污染；亦云但融冶表心盡即得；亦云但約照境。只如今照一切有無等法，都無貪取，亦莫取著。亦云合與麼學，學似浣垢衣，衣是本有，垢是外來，聞說一切有無聲色，如垢膩，都莫將心湊泊。菩提樹下，三十二相八十種好屬色，十二分教屬聲，只如今截斷一切有無聲色流過，心如虛空相似，合與麼學，如救頭然始得。臨命終時，尋舊熟路行，尚不徹到，與麼時，新調始學，無有得期。
臨終之時，盡是勝境現前，隨心所愛，重處先受。只如今不作惡事，當此之時，亦無惡境；縱有惡境，亦變成好境。若怕臨終之時，慞狂不得自由，即須如今便自由始得。只如今於一一境法都無愛染，亦莫依住知解，便是自由人。如今是因，臨終是果，果業已現，如何怕得？
怕是古今，古若有今，今亦有古，古若有佛，今亦有佛。如今若得，直至未來際得，只如今一念一念不被一切有無等法管。自古自今，佛只是人，人只是佛，亦是三昧定，不用將定入定，不用將禪想禪，不用將佛覓佛。如云法不求法，法不得法，法不行法，法不見法，自然得法，不以得更得。所以菩薩應如是正念於法，罄然獨存，亦無知獨存之法。
智性自如如，非因所置，亦名體結，亦名體集，不是智知，不是識識，絕思量處，凝寂體盡，忖度永亡，如海大流盡，波浪不復生。亦云如大海水，無風帀帀之波，此是細中之麤，亡知於知，還如細中之細，是佛境界。從此初知，名三昧之頂，亦名三昧王，亦名爾焰智，出生一切諸三昧，灌一切諸法王子頂，於一切色聲香味觸法剎土成等正覺，內外通達，悉無有閡。一色一塵，一佛一色，一切佛一切色，一切塵一切佛，一切色聲香味觸法亦復如是，一一徧滿一切剎土，此是細中之麤，是善境界，是一切上流知覺聞見，亦是一切上流出生入死，度一切有無等，是上流所說，亦是上流涅盤，是無上道，是無等等咒，是第一之說，於諸說中最為甚深，無人能到。諸佛護念，猶如清波，能說一切水清濁、深流、廣大之用。諸佛護念，行住坐臥，若能如是，我時為現清凈光明身。
又云：如汝自等、語等，我亦如然。一佛剎聲，一佛剎香，一佛剎味，一佛剎觸，一佛剎事，悉皆如是。從此上至蓮華藏世界，縱廣總皆如是。若守初知為解，名頂結，亦名墮頂結，是一切塵勞之根本，自生知見，無繩自縛，所知故系世有二十五，又散一切諸煩惱門縛著於他。此初知，二乘見之，名為爾焰識，亦名微細煩惱，便即斷除。既得除已，名為回神住空窟，亦名三昧酒所醉，亦名解脫魔所縛，世界成壞，定力所持，漏向別國土都不覺知，亦名解脫深坑可畏之處，菩薩悉皆遠離。
亦云失腳作轉輪王，令四天下人一日行十善，此福智猶不能算。自己監覺名王，緣念著有無諸法，名轉輪王。只如今於藏腑中都不納一切有無等法，離四句外名空，空名不死藥，為喚前王名不死藥。雖云不死藥，與王共服，亦非二物，亦非一物，若作一二解，亦名轉輪王。
只如今有人以福智四事，供養四百萬億阿僧只世界六趣四生，隨其所欲，滿八十年已，後作是念：然此眾生皆已衰老，我當以佛法而訓導之，令得須陀洹果，乃至阿羅漢道。如是施主，但施眾生一切樂具，功德尚自無量，何況令得須陀洹果，乃至阿羅漢道功德無量無邊，猶不如第五十人聞經隨喜功德。報恩經云：摩耶夫人生五百太子，盡得辟支佛果，而皆滅度，各各起塔供養，一一禮拜。嘆言：不如生於一子，得無上菩提，省我心力。只如今於百千萬眾中，有一人得者，價直三千大千世界，所以常勸眾人，須玄解自理。自理若玄，使得福智，如貴使賤，亦如無住車。若守此作解，名髻中珠，亦名有價寶珠，亦名運糞入；若不守此為解，如王髻中明珠與之，亦名無價大寶，亦名運糞出。佛直是纏外人，卻來纏內，與麼作佛，直是生死那邊人，直是玄絕那邊人，卻來向者岸；與麼作佛，人及獼猴，俱不能行。人喻十地菩薩，獼猴喻凡夫。
讀經看教，求一切知解，不是一向不許。解得三乘教，善得瓔珞莊嚴具，得三十二相窟宅，覓佛即不得。教云貪著小乘三藏學者，猶不許親近，何況自為？是破戒比丘、名字羅漢，涅盤經中被配入十六惡律儀中，同於畋獵漁捕，為利養故殺害。大乘方等，猶如甘露，亦如毒藥。消得去，如甘露；消不去，如毒藥。
讀經看教，若不解他生死語，決定透他義句不過，莫讀最第一。亦云須看教，亦須參善知識，第一須自有眼，須辯他生死語始得。若辯白不得，決定透不過，只是重增比丘繩索。所以教學玄旨人，不遣讀文字。如云說體不說相，說義不說文，如是說者，名真說；若說文字，皆是誹謗，是名邪說。菩薩若說，當如法說，亦名真說，當令眾生持心不持事，持行不持法，說人不說字，說義不說文，說道欲界無禪，亦是帶一只眼人語。既云欲界無禪，憑何得至色界？先因地上習二種定，然後得至初禪、有想定、無想定。有想定，生色界四禪等天；無想定，生無色界四空等天。欲界灼然無禪，禪是色界。
問：如今說此土有禪，如何？
師云：不動不禪是如來禪，離生禪想。
問：如何是有情無佛性，無情有佛性？
師云：從人到佛，是圣情執；從人至地獄，是凡情執。只如今但於凡圣二境有染愛心，是名有情無佛性；只如今但於凡圣二境，及一切有無諸法，都無取舍心，亦無無取舍知解，是名無情有佛性。只是無其情系，故名無情，不同木石太虛、黃華翠竹之無情，將為有佛性。若言有者，何故經中不見受記而得成佛者？只如今監覺，但不被有情改變，喻如翠竹；無不應機，無不知時，喻如黃華。
又云：若踏佛階梯，無情有佛性；若未踏佛階梯，有情無佛性。