總序宗要，開爲二門：一、通序大歸，二、别釋衆品。初門有二：一、破邪，二、顯正。
夫適化無方，陶誘非一。考聖心以息患爲主，統教意以通理爲宗。
但九十六術，栖火宅爲淨道，五百異部，縈見網爲泥洹，遂使鹿苑坵墟，鷲山荆棘，善逝以之流慟，薩埵所以大悲，四依爲此而興，三論由斯而作。但論雖有三，義唯二轍：一曰顯正，二曰破邪。破邪則下拯沈淪，顯正則上弘大法。故振領提綱，理唯斯二也。
但邪謬紛綸，難可備序。三論所斥，略辨四宗：一、摧外道，二、折毘曇，三、排成實，四、呵大執。
問：以何義故，徧斥衆師？答：論主究其原，盡其理也。一源不究，則戲論不滅，毫理不盡，則至道不彰。以無源不究，羣異乃息。無理不盡，玄道始通。是以斯文徧排衆計。
問：既無法不究，無言不盡，應徧排羣異，何故但斥四宗耶？答：初一爲外，後三爲内，内外並收。毗曇明有，成實辨空，空有俱攝。斯二爲小，方等稱大，大小該羅。略洗四迷，則紛累都盡耳。
問：此之四執。優降云何？答：外道不達二空，横存人、法。毗曇已得無我，而執法有性。跋摩具辨二空，而照猶未盡。大乘乃言究竟，但封執成迷。自淺至深，四宗階級。
問：外道邪言，可得稱破，餘爲内教，何得亦破？答：總談破顯，凡有四門：一、破不收，二、收不破，三、亦破亦收，四、不破不收。言不會道，破而不收；説必契理，收而不破；學教起迷，亦破亦收，破其能迷之情，收取所惑之教；諸法實相，言亡慮絶，實無可破，亦無可收。泯上三門，歸乎一相。照斯四句，破立皎然。自此以來，總明申破。從此已去，别斥四宗。
所言摧外道者，夫至妙虚通，目之爲道，心遊道外，故名外道。外道多端，略陳其二。一天竺異執，二震旦衆師。
總論西域九十六術，别序宗要，則四執盛行：一計邪因邪果，二執無因有果，三立有因無果，四辨無因無果。
問：云何名爲邪因邪果？答：有外道云：大自在天能生萬物，萬物若滅，還歸本天。故云自在天若瞋，四生皆苦，自在若喜，則六道咸樂。然天非物因，物非天果，蓋是邪心所畫，故名邪因邪果。自在既爾，七計例然。難曰：夫善招樂報，惡感苦果，蓋是交謝之宅，報應之場。以不達義理，故生斯謬。又夫人類生人，物類生物。人類生人，則人還似人；物類生物，物還似物。蓋是相生之道也。而謂一天之因，産萬類之報，豈不謬哉？
問：云何名爲無因有果？答：復有外道，窮推萬物，無所由籍，故謂無因，而現覩諸法，當知有果。例如莊周魍魎問影，影由形有，形因造化，造化則無所由。本既自有，卽末不因他，是故無因而有果也。問：無因、自然，此有何異？答：無因，據其因無，自然，明乎果有，約義不同，猶是一執。
難曰：夫因果相生，猶長短相形。既其有果，何得無因？如其無因，何獨有果？若必無因而有果者，則善招地獄惡感天堂。問曰：有人言：自然有因，自然無因，萬化不同，皆自然有，故無同前過。答曰：蓋未審察之，故生斯謬。如其精究，理必不然。夫論自者，謂非他爲義，必是因他，則非自矣。故自則不因，因則不自，遂言因而復自，則義成桙楯。
問：云何名爲有因無果？答：斷見之流，唯有現在，更無後世。類如草木，盡在一期。難曰：夫神道幽玄，惑人多昧，義經丘而未曉，理涉旦而猶昏，唯有佛宗，乃盡其致。經云：如雀在瓶中，羅縠覆其口，縠穿雀飛去，形壞而神走。匡山慧遠釋曰：火之傳於薪，猶神之傳於形，火之傳異薪，猶神之傳異形。前薪非後薪，則知指窮之術妙；前形非後形，則悟情數之感深。不得見形朽於一生，便謂識神俱喪，火窮於一木，乃曰終期都盡矣。問曰：後學稱黄帝之言曰：形雖糜而神不化，乘化至變無窮。雖未彰言三世，意已明未來不斷。
問：云何名爲無因無果？答：既撥無後世受果，亦無現在之因，故六師云：無有黑業，無有黑業報，無有白業，無有白業報。四邪之間，最爲尤弊，現在斷善，後生惡趣。
問：斯之紛謬，起自何時？答：釋迦未興，盛行天竺。能仁既出，殄斯謬計。佛滅度後，柯條更繁，龍樹後興，重加剪伐。
次排震旦衆師，一研法，二覈人。問曰：天竺四術既是外言，震旦三玄應爲内教？答：釋僧肇云：每讀老子、莊周之書，因而歎曰：美則美矣，然期神冥累之方，猶未盡也。後見淨名經，欣然頂戴，謂親友曰：吾知所歸極矣。遂棄俗出家。羅什昔聞三玄與九部同極，伯陽與牟尼抗行，乃喟然歎曰：老莊入玄，故應易惑耳目，凡夫之智、孟浪之言，言之似極，而未始詣也，推之似盡，而未誰至也。
略陳六義，明其優劣：外但辨乎一形，内則朗鑒三世；外則五情未達，内則説六通窮微；外未卽萬有而爲太虚，内説不壞假名而演實相；外未能卽無爲而遊萬有，内説不動真際建立諸法；外存得失之門，内冥二際於絶句之理；外未境智兩泯，内則緣、觀俱寂。以此詳之，短羽之於鵬翼，坎井之於天池，未足喻其懸矣。秦人疑其極，吾復何言哉？
問：伯陽之道，道曰太虚；牟尼之道，道稱無相。理源既一，則萬流並同。什、肇抑揚，乃諂於佛。此王弼舊疏，以無爲爲道體。答：伯陽之道，道指虚無；牟尼之道，道超四句。淺深既懸，體何由一？蓋是子佞於道，非余諂佛。
問：牟尼之道，道爲真諦，而體絶百非；伯陽之道，道曰杳冥，理超四句。彌驗體一，奚有淺深？此梁武帝新義，用佛經以真空爲道體。答：九流統攝，七略該含，唯辨有無，未明絶四。若言老教亦辨雙非，蓋以砂糅金，同盗牛之論。周弘政、張機並斥老有雙非之義也。
覈人第二。問：佛名大覺，老曰天尊。人同上聖，法俱妙極。苟欲存異，將非杜不二之玄門，傷得一之淵府哉？蓋是道士用三洞、靈寶等經立義。答：悉達處宫，方紹金輪聖帝，能仁出俗，遂爲三界法王。老爲周朝之柱史，清虚是九流之派。子若欲令人一法同，何異塠阜共安明等高，螢燭與日月齊照？
問：同人者之五情，異人者之神明。迹爲柱史，本實天尊。據實而談，齊之一貫。答：漢書亦顯品類，以伯陽爲賢，何晏、王弼稱老未及聖。設令孔是儒童，老爲迦葉。雖同聖迹，聖迹不同。若圓應十方，八相成佛，人稱大覺，法名出世，小利卽生人天福善，大益卽有三乘賢聖，如斯之流，爲上迹也。至如孔稱素王，説有名儒，老居柱史，談無日道，辨益卽無人得聖，明利卽止在世間。如此之類，爲次迹矣。
折毗曇第二，一立宗，二破斥。
有薩衞門人序其宗曰：阿毘曇者，名無比法。無漏慧根，會理隔凡，其功冠絶，故云無比。超四執之外，越三界之表，羣聖之所讚歎，六道之所歸崇，敢有抗言，當屈之以理。
問：夫欲立理，先須序宗源，未知毘曇凡有幾種？答：部類甚多，略明其六：一者，如來自説法相毘曇，盛行天竺，不傳震旦，二者，鄰極亞聖名舍利弗，解佛語，故造阿毘曇，凡二十卷，傳來此土；三者，佛滅度後三百餘年，有三明六通大阿羅漢，姓迦旃延，造八犍度，凡二十卷，傳來此土。所言八者：一雜，二使，三智，四業，五大，六根，七定，八見。言犍度者，翻之爲聚，以其八義。各有部類，目之爲聚也；四者，六百年間，有五百羅漢，是旃延弟子，於北天竺共造毘婆沙，釋八犍度。毘婆沙者，此云廣解，於西涼州譯出，凡有百卷，值兵火燒之，唯六十卷現在，止解三犍度也；五者，七百餘年有法勝羅漢，嫌婆沙太博，略撰要義作二百五十偈，名阿毘曇心，凡有四卷，亦傳此土；六者，千年之間，有達磨多羅，以婆沙太博，四卷極略，更撰三百五十偈，足四卷，合六百偈，名爲雜心也。其間復有六分毘曇，釋論云：目連、和須密及餘論師共造。並不傳此土，唯衆事分毘曇，是六内之一，此土有之。復有甘露味毘曇二卷，未詳作者，並傳此土。毘曇雖部類不同，大宗明見有得道也。
破斥第二，凡有十門：一乖至道，二扶衆見，三違大教，四守小筌，五迷自宗，六無本信，七有偏執，八非學本，九蔽真言，十喪圓旨。蓋無比之名有餘，所明之理不足，非但遠乖方等，亦近迷三藏。略舉十門，顯其虚實。
乖至道者，夫道之爲狀也，體絶百非，理超四句，言之者失其真，知之者反其愚，有之者乖其性，無之者傷其體，故七辨輟音，五眼冥照，釋迦掩室，浄名杜口。豈可以有而爲道哉？
第二扶眾見，然道實非有，遂言見有得道，乃是見有，非見道也。故浄名云：法名無染，若染於法，乃是染著，非求法也。又夫見有者，名爲有見，非見道矣，故法華云：入邪見稠林，若有若無等，依止此諸見，具足六十二。問：若執有無，此有何失？答：正觀論云：淺智見諸法，若有若無等，是則不能見，滅見安隱法。於彼有大過矣。
第三違大教，思益經云：於未來世，有惡比丘，説有相法，得成聖道。佛垂此勅，懸誡將來。既曰惡人，理是邪説。違背大教，宜須破之。
第四守小筌。夫爲未識源者，示之以流，令尋流以得源。未見月者，示之以指，令因指以得月。窮流則唯是一源，亡指則但是一月，蓋是如來説小之意也。而毘曇之徒，執固小宗，不趣大道，守筌喪實，故造論破之。
第五、迷自宗。諸聖弟子，有所述作，本爲通經，而阿含之文，親説無相，故善吉觀法空而悟道，身子入空定而佛歎，阿毘曇人。但明見有，故自迷本宗。
第六、無本信。文殊問經云：十八及本二，皆從大乘出，無是亦無非，我説未來起。十八者，謂十八部異執也；及本二者，根本唯二部：一大眾部，二上座部。而阿毘曇是十八部内薩婆多部，從大乘出，卽大爲小本。而執小之流，聞大乘不信，是以破之。問：何以知執小之人不信大法耶？答：智度論云：旃延弟子答龍樹云：我聞大乘，心不都信。故外國執小乘者，與學大乘人分河飲水。
第七、有偏執。大集經云：雖有五部，並不妨如來法界及大湼槃。而阿毘曇人保執自宗，排斥他説，便違法界，拒大湼槃。累障既深，宜須傷歎。
第八、非學本。大品經云：欲知四緣，當學般若。外人問龍樹云：欲學四緣，應學毘曇，云何乃學般若？論主答曰：初學毘曇似如可解，轉久推求，則成邪見。問曰：學毘曇云何乃成邪見？答：若言四緣生諸法者，誰復生於四緣？若四緣更從他生，則他復從他，如是無窮。若其四緣自然而有，不從他生者，萬物亦應不由四緣，當墮無因。故從則無窮，窮則無因。由此二門，則不信因果。故久學毘曇成於邪見。
第九、蔽真言。大集經云：甚深之義不可説，第一義諦無聲字，陳如比丘於諸法，獲得真實之知見。本起經云：頞鞞沙門，卽五人之一，爲身子説偈云：一切諸法本，因緣空無主，息心達本源，故號爲沙門。身子聞之，卽得初果。尋大、小二經，皆明見空成聖，而阿毘曇謂觀有得道，故隱覆真言。
第十、喪圓旨。湼槃經云：欲令衆生深識真諦，是故如來宣説於俗。若使衆生不因俗諦而識真者，諸佛如來終不説俗。毘曇之流，雖知俗有，不悟真空。既惑真空，亦迷俗有，是故真俗二俱並喪。
排成實第三。一立義，二破斥。有訶梨跋摩高足弟子序其宗曰：成實論者，佛滅度後九百年内，有訶梨跋摩，此云師子鎧之所造也。其人本是薩婆多部鳩摩羅陀弟子，慨其所釋，近在名相，遂徙轍僧祇，大、小兼學，鑽仰九經，澂汰五部，再卷邪霧，重舒慧日。於是道振罽賓，聲流赤縣。成是能成之文，實謂所成之理。二百二品，十六卷文。四諦建章，五聚明義。説既精巧，歸衆若林。
問：跋摩既排斥八犍，陶汰五部，成實之宗，正依何義？答：有人言：擇善而從，有能必録，弃衆師之短，取諸部之長。有人言：雖復斥排羣異，正用曇無德部；有人言：偏斥毘曇，專同譬喻；真諦三藏云：用經部義也，檢俱舍論經部之義，多同成實。
破斥第二。問：成實爲是小乘之論？爲是大乘？爲含大小？答：有人言是大乘也，有人言是小乘，有人言探大乘意以釋小乘，具含大小。夫珉玉精麤，蓋是耳目所覩，尚有昏明殊鏡，況妙道真僞，言亡慮絶，豈易識哉？今以十義證，則明是小乘，非大乘矣：一舊序證，二依論徵，三無大文，四有條例，五迷本宗，六分大小，七格優降，八無相卽，九傷解行，十檢世人。
昔羅什法師翻成實論竟，命僧叡講之。什師没後，叡公録其遺言，製論序云：成實論者，佛滅度後八百九十年，罽賓小乘學者之匠，鳩摩羅陀上足弟子訶梨跋摩之所造也。其論云：色、香、味、觸實也，地、水、火、風假也。精巧有餘，明實不足，推而究之，小乘内之實耳，比於大乘，雖復龍燭之於螢耀，未足喻其懸矣。或有人言：此論明於滅諦，與大乘均致。羅什聞而歎曰：秦人之無深識，何乃至此乎？吾每疑其普信大乘者，當知悟不由中，而迷可識矣。成實是羅什所翻，僧叡爲講論之始，後學不應孤負前匠。
依論徵第二。成實文云：諸比丘異論種種，佛皆聽故，我欲正論三藏内實義。訶梨自云正論三藏，故知成實理是小乘。若言斯論亦明大者，過在門人，非跋摩之咎。問：何以知三藏是小乘耶？答：法華云：亦不親近小乘三藏學者。恐大照未圓，小法容染，故智形宜隔，行止勿共，誡於大士，勿親近小人，則知三藏非大乘矣。智度論云：迦葉、阿難結集三藏，文殊、彌勒集大乘藏。外人問云：何故不於三藏内集大乘耶？論主答云：小乘不受大，不應小内而集大。以此推之，但是小乘耳。
無大文第三。原夫作論皆引佛言，如龍樹釋大，而還引大經。訶梨解小經，唯將小證，二百二品並探四阿含，十六卷文竟無方等。以此詳之，卽可知矣。
有條例第四。問：若成實釋小，不許兼明於大，亦應三論解大，不應兼明於小。答：義有條例，不應相濫。佛經有二：一者小乘，二者方等。若明大乘，必兼辨小；若辨小乘，不兼明大。故大乘經初有小乘衆，小乘經首無菩薩僧。示大能包小，小不含大。佛經既爾，在論例然。大乘之論兼明小乘，小乘之論不兼明大。若弟子之論探大釋小，如來之經義亦應然，則巨細互兼，何名大小？
迷本宗第五。問：成實論文盛辨生、法二空，與大品明四諦平等，義既無異，故知應是探大釋小。答：四阿含教内有二空，論明二空，則還釋三藏，云何乃言探大解小？又身子毘曇亦辨二空，而是小非大，訶梨之論義亦應同。問：身子毘曇亦探大釋小，與成實例同，彼既探大，則此非專小。答：身子所造，還釋佛毘曇，佛説既是小乘，彼論寧言探大？
分大小第六。問：小明一空，大辨二空，可有差别？既同其二空，大小何異？答：雖同辨二空，二空不同，略明四種：一者，小乘拆法明空，大乘本性空寂；二者，小乘但明三界内人、法二空，空義卽短，大乘明三界内外人法並空，空義卽長；三者，小乘但明於空，未説不空。大乘明空，亦辨不空。故湼槃云：聲聞之人，但見於空，不見不空，智者見空及以不空，空者一切生死，不空者謂大涅槃。；四者，小乘名爲但空，謂但住於空。菩薩名不可得空，空亦不可得也。故知雖明二空，空義有異，故分大小。
格優降第七，龍樹釋般若累教品云：善吉觀生、法二空，欲比菩薩二空，譬如毛孔之空比十方空。卽小空爲淺，大空爲深。成實所明但是聲聞空，非大士所得耳。
無相卽第八，法華信解品云：四大聲聞自述所得空云：我等長夜修習空法，無生無滅，無小無大，無漏無爲，於佛智慧不生貪著。成實所辨與此全同，故知非大也。問：何以知然？答：法華之文，辨聲聞證空，不能卽空觀有，卽有觀空，故無相卽。成實所説亦無相卽。若明相卽，應空、有並觀，若空、有並觀，與大乘何别？問：何以知小乘義無相卽耶？答：釋論云：小乘内不明生死卽畢竟空，唯大乘乃説。故知爾也。
傷解行第九。涅槃經云：若以聲聞、辟支佛心，言無布施，是卽名爲破戒邪見。小乘人入於空觀，不見布施，破大乘行，故云破戒。破大乘解，故云邪見。而成實明不見布施是實法空，以爲宗極。欲爲大乘，勿起小心也。
檢世人第十。秦弘始七年，天竺有刹利浮海至長安，聞羅什作大乘學，以正觀論等諮而驗之，什公爲其敷折，爲頂受絶歎不能已已。白什公曰：當以此明震暉天竺，何由藴此摩尼乃在邊地？我在天竺聞諸論師深怪罽賓小乘學者。鳩摩羅陀自稱朗月之照，偏智小才，非此喻也。而訶梨惜其師以才自傷，以智自病，故作此論，以辨有法之實，明其依實之假，故以成實爲名。用天竺刹利之言驗之，跋摩師資皆小乘學也。
爰至齊司徒文宣王，誠信三寶，每感嘉瑞，以齊永明十年十月，延請名德五百餘人，於普弘寺敷講。文宣王每以大乘經論爲履道之津涯，正法之樞鍵。而後生棄本崇末，卽請諸法師抄此成實以爲九卷，命周顒作序。恐專弘小論，廢大乘業，自爾已後，爰至梁武，盛弘大乘，排拆成實衆師，不可具記。
問：若以十義證成實爲小乘者，與毘曇優劣云何？答：求那跋摩遺文偈云：諸論各異端，修行理無二，偏執有是非，達者無違諍。又釋論云有四種門：一者阿毘曇門，二者空門，三者毘勒門，此云篋藏，四者非空非有門。不得般若、方便，學毘曇門則墮有見，學於空門則墮空見，學毘勒門則墮亦空亦有見，學非空非有門則墮愚癡論。若得般若，心無染著，隨機適化，通道利人，無相違背。而成實、毘曇各執空、有，互相排斥，障道增見，皆失佛旨也。
問：會空斷結方得道耳，鑒有之心何能隔凡？故知毘曇乖宗，成實得理。答：若言見空成聖，有不隔凡，三藏教門應無得道，釋迦小乘一化徒然虚設，待成實後興，方有大利，豈可然乎？
問：毘曇但明人空，成實具明二空，云何兩論無有優劣？答：於小乘内分三品：一者，俱不得二空，如犢子部云：四大和合有於眼法，五陰和合别有人法。此下根人也；二者，薩衞之流，但得人空，不得法空，爲次根人也；三者，譬喻訶梨之流，具得二空，爲上根人也。約空義淺深，則毘曇爲小乘之劣，成實爲小内之勝也。
問：釋論云：佛滅度後分爲二分：一、但信人空，不信法空；二、俱信人、法二空。但應有二，何得分三？答：犢子入真觀故，則見我空，出於俗諦，别有人體。龍樹約其入觀義邊，故但分二也。
問：三論斥外道、毘曇，斯事可爾，而龍樹前興，訶梨後出，時節遥隔，何由相破？答：俱令執著，卽便被破，何論前後？若前論不破後迷，亦應古方不治今病，扁鵲之術，末世無益矣。
問：若法勝、訶梨著小論以通三藏，馬鳴、龍樹作大教以弘方等，巨、細分流，何俟相破？答：佛説小乘，本爲詮大，保冥之徒，守指忘月，經自斥之，故論主依佛。
問：有人言成實論探大釋小，此有何過？答：上已明之，必有此迷，今當更迷。探大釋小，則小、大不收，進不馳於白牛，退失駕於羊、鹿，騾論之言，驗之久矣。
呵大執第四。初立宗，次破斥。有大乘師曰：四術、三玄並爲外教，毘曇、成實蓋是小乘。明理不周，在文不足，既障大乘，理宜須破。自方等紘宗，衆聖軌轍，教稱滿字，理曰無餘。信之則獲福無邊，毁謗招莫大之罪，但須伏膺甘露，頂戴法橋，不應破矣。
問：必是夜光，宜應頂受，正恐多雜僞寶，須陶汰之。若謂無瑕，可陳其要。答：大乘博奥，不可具明，統其樞鍵，略標二意：一者，辨教莫出五時；二者，隔凡宗歸二諦。言五時者，昔涅槃初度江左，宋道場寺沙門慧觀，仍製經序，略判佛教凡有二科：一者頓教，卽華嚴之流，但爲菩薩具足顯理；二者，始從鹿苑，終竟鵠林，自淺至深謂之漸教。於漸教内開爲五時：一者，三乘别教，爲聲聞人説於四諦，爲辟支佛演説十二因緣，爲大乘人明於六度，行因各别，得果不同，謂三乘别教；二者，般若通化三機，謂三乘通教；三者，浄名、思益，讚揚菩薩，抑挫聲聞，謂抑揚教；四者，法華會彼三乘，同歸一極，謂同歸教；五者，涅槃名常住教。自五時已後，雖復改易，屬在其間。教雖五時，不出二諦，三假爲俗，四忘爲真，會彼四忘，故有三乘賢聖。
破執第二，前責五時，次難二諦。問：既有五時，云何分於大小？答：初一爲小，後四爲大。問：道理爲有大乘，爲無大耶？如其有大，則是有見，若言無大，何所立耶？又若謂有大異小，則有小異大，名爲二見。大品云：諸有二者，無道無果。涅槃云：明與無明，愚者謂二。又若實有大乘者，名有所得。有所得者，爲魔眷屬，非佛弟子。又有所得者，不動不出，無有乘義，不名爲乘。又大乘之宗，永斷生死，名爲斷見；涅槃是常，卽是常見。乃爲斷常，何大之有？
次難五時，前總難，次别責。難曰：但應立大小二教，不應制於五時，略引三經三論證之，大品經云：諸天子歎曰：我於閻浮見第二法輪轉。龍樹釋云：鹿苑已轉小輪，今復轉大法輪。法華經云：昔於波羅捺轉於四諦，今在靈鷲山説於一乘。涅槃經云：昔於鹿林轉小，今於雙樹説大。故知教唯二門，無五時也。智度論云：佛法有二：一者三藏，二者大乘藏。地持論云：十一部經名聲聞藏，方等大乘名菩薩藏。正觀論云：前爲聲聞説生滅法，次爲菩薩説無生滅法。以經論驗之，唯有二藏，無五時矣。問：若乃皆是菩薩藏者，華嚴、般若、法華、涅槃此四何異？答：須識四句，衆經焕然：一、但教菩薩，不化聲聞，謂華嚴經也；二、但化聲聞，不教菩薩，謂三藏教也；三、顯教菩薩，密化二乘，大品以上，法華之前，諸大乘教也。命小乘人説於大法，謂顯教菩薩。密示此法，以爲己任，如付窮子財，謂密化聲聞也；四、顯教聲聞，顯教菩薩，法華教也。菩薩聞是法，疑網皆已除，化菩薩也。千二百羅漢悉亦當作佛，化二乘也。四句之中，三義屬菩薩藏内開之，但化二乘爲三藏教矣。
次别難五時。問：若立五時，有何過耶？答：五時之説，非但無文，亦復害理，若言第一名三乘别教，是義不然，依毘曇宗，三乘則同見四諦，然後得道；就成實義，但會一滅，方乃成聖。據大乘宗，同契無生，然後隔凡，是則初教亦通，何以言别？次云大品是三乘通教，是亦不然，釋論云：般若不屬二乘，但屬菩薩。若大品是三乘通教，則應通屬，何故不屬二乘？問：若依釋論明般若但屬菩薩，在經何故勸三乘同學般若？答：般若有二種：一者摩訶般若，此云大慧，蓋是菩薩所得，故不屬二乘。若以實相之境名爲般若，則三乘同觀，故勸三乘令並學之。經師不體二種之説，便謂般若是三乘通教。次云浄名是抑揚教者，是亦不然，大品呵二乘爲癡狗，浄名貶聲聞爲敗根，挫小既齊，揚大不二，何得以大品爲通教，浄名爲抑揚？次法華爲同歸，應無所疑，但在五時之説，雖辨同歸，未明常住。而天親之論釋法華，初分有七處佛性之文。解後段壽量品，辨三身之説，斯乃究竟無餘，不應謂爲不了之教。次涅槃爲常住教者，然常與無常皆是對治用門。若論涅槃，體絶百非，理超四句。舊宗但得用門，未識其體，故亦失旨也。
次難二諦。迷失二諦凡有三人：一者毘曇，執定性之有，迷於假有，故失世諦。亦不知假有宛然而無所有，復失一真空；二者學大乘者，名方廣道人，執於邪空，不知假有，故失世諦。既執邪空，迷於正空，亦喪真矣；三者卽世所行，雖具知二諦，或言一體，或言二體。立二不成，復喪真俗也。問：真俗一體，此有何過？答：若俗與真一，真真俗亦真；若真與俗一，俗俗真亦俗；若真真俗不真，則俗與真異；若俗俗真不俗，則真與俗異。故二途並塞，一體不成。問：一既有過，異應無咎？答：經云：色卽是空，空卽是色。若言各體，相卽便壞；若有雙卽，便二體不成。故進退無通，異義亦屈。然五時不立，真俗又傾，大乘之宗，言將何寄？
顯正第二。自上已來，破外道、毘曇、成實、大乘。從此已後，序前四宗，斥於三論，故通其邪難，顯明正理。上既遍斥四宗，於時羣難競起，咸疑龍樹非是正師，所造之論應爲邪法。是故此章次明顯正義。正義雖多，略標二種。一明人正，次顯法正。
言人正者，楞伽經。大慧菩薩問：世尊滅度後，是法何人持？佛説偈答：於我滅度後，南天大國中，有大德比丘，名龍樹菩薩，住初歡喜地，爲人説大乘，能破有、無見，往生安養國。次摩耶經云：摩耶問阿難曰：佛滅度後何人持法？阿難答曰：如來正法五百年，第一百年優婆掘多説法教化，住持正法。次二百年，尸羅難陀比丘於閻浮提度十億人。次三百年，青蓮華眼比丘説法教化，度半億人。次四百年間，牛口比丘演説法要，度一萬人。第五百年，寶天比丘度二萬人，八萬衆生發菩提心，正法便滅。六百年間，九十六種邪見競興，破滅佛法，馬鳴比丘摧此外道。七百年間，有一比丘名曰龍樹，善巧説法，燃正法炬，滅邪見幢。尋大、小乘經，親記龍樹破邪顯正。今内、外並呵，大、小俱斥，何所疑哉？又馬鳴、龍樹佛有誠記，尚復生疑，法勝、訶梨無經所印，云何輒受？問：法勝乃未見誠文，訶梨亦有明據。阿含經云：實名四諦，是故比丘當成四諦。佛垂此敕，懸鑒有在，逮茲像末，允屬訶梨爲成是法，故造斯論，紘宗若斯，豈虚搆哉？答：蓋是通指像末，豈别主訶梨，故非所據也。
顯法正第二。問：龍樹著述部類甚多，三論偏空似非究竟。答：僧叡昔在什公門下，爲翻譯之宗，其論序云：夫百梁之搆興，則鄙茅茨之仄陋。覩斯論之紘博，則知偏悟之鄙倍。故偏主小乘，正歸此論。又如前云，天竺十六大國，方八千里，有向化之緣，並爲委誠龍樹爲無相佛。敢預學者之徒，無不翫味斯論，以爲喉衿。若是偏空，豈爲諸國所重？又羅什本執小乘，因此論而迴轍正觀。厥後衆師，藉斯文而曉迷。以此詳之，蓋是究竟無餘之説。
問：若内、外並呵，大、小俱斥，此論宗旨何所依據耶？答：若心存内、外，情寄大、小，則墮在偏邪，失於正理。既失正理，則正觀不生。若正觀不生，則斷、常不滅。若斷、常不滅，則苦輪常運。以内、外並冥，大、小俱寂，始名正理。悟斯正理，則發生正觀。正觀若生，則戲論斯滅。戲論斯滅，則苦輪便壞。三論大宗，其意若此。蓋乃總衆教之旨歸，統羣聖之靈府。味道之流，豈不栖憑斯趣耶？問：若内、外並除，大、小俱斥，乃爲斷見，何名正宗？答：既内、外並冥，則斷、常斯寂。二邊既捨，寧非正宗耶？
難曰：夫有斷有常，故名之爲有；無斷無常，目之爲無。既其是無，何由離斷？答：既斷、常斯寂，則有、無等皆離，不應更復謂染於無。難曰：雖有此通，終不免難。夫有有有無名之爲有；無有無無始是大無。既其墮無，何由離斷？答：本對有病，是故説無。有病若消，空藥亦廢。則知聖道未曾有、無，何所滯耶？難曰：是有是無，名爲兩是；非有非無，名爲兩非。既墮是非，還同儒、墨。答：本非二是，故有雙非。二是既亡，雙非亦息，故知非是亦復非非。難曰：非是非非，還墮二非，何由免非？答：二是生乎夢虎，兩非還見空華。則知本無所是，今亦無非。
難曰：若無是無非，亦不邪不正，何故建篇章稱破邪顯正？答：夫有非有是，此則爲邪；無是無非，乃名爲正。所以命篇辨破邪顯正。難曰：既有邪可破，有正可顯，則心存取捨，何謂無依？答：爲息於邪，强名爲正。在邪既息，則正亦不留，故心無所著。難曰：若邪正並冥，豈非空見？答：正觀論云：大聖説空法，爲離諸見故，若復見有空，諸佛所不化。如水能滅火，今水還出火，當用何滅？斷、常爲火，空能滅之。若復著空，卽無藥可滅也。難曰：既著空病，何故不服有藥而言息化？答：若以有化，還復滯有，乃至亡言，便復著斷。如此之流，何由可化？
問：心有所著，有何過耶？答：若有所著，便有所縛，不得解脱生、老、病、死、憂、悲、苦、惱。故法華云：我以無數方便，引道衆生令離諸著。浄名云：不著世間如蓮華，常善入於空寂行，達諸法相無罣礙，稽首如空無所依。三世諸佛，爲六道衆生心有所著，故出世説經。四依開士，爲大、小學人心有所依，故出世造論。故有依有得爲生死之本，無住無著爲經、論大宗。難曰：若内、外並冥，佛經何故説大、小兩教？答：法華云：是法不可示，言辭相寂滅。如來於無名相中，强名相説，故有大、小教門。欲令衆生因此名相悟無名相。而封教之徒，聞説大、小，更生染著，是故造論，破斯執情，還令了悟本來寂滅，故四依出世爲如佛也。
問：此論名爲正觀，正有幾種？答：天無兩日，土無二王，教有多門，理唯一正，是故上來破斥四宗。華嚴云：文殊！法常爾，法王唯一法，一切無畏人，一道出生死。但欲出處衆生，於無名相法，强名相説，令禀學之徒，因而得悟，故開二正：一者體正，二者用正。非真非俗名爲體正；真之與俗目爲用正。所以然者，諸法實相言亡慮絶，未曾真、俗，故名之爲體；絶諸偏邪，目之爲正，故言體正。所言用正者，體絶名言，物無由悟，雖非有、無，强説真、俗，故名爲用。此真之與俗亦不偏邪，目之爲正，故名用正也。
問：既云真、俗，則是二邊，何名爲正？答：如因緣假有，目之爲俗。然假有不可言其定有，假有不可言其定無。此之假有，遠離二邊，故名爲正。俗有既爾，真無亦爾。假無不可定無，假無不可定有。遠離二邊，故目之爲正。問：何故辨體、用二正耶？答：像末鈍根，多墮偏邪，四依出世，匡正佛法，故明用正。既識正教，便悟正理，則有體正。但正有三種：一、對偏病，目之爲正，名對偏正；二，盡浄於偏，名之爲正，謂盡偏正也；三、偏病既去，正亦不留，非偏非正，不知何以美之，强嘆爲正，謂絶待正也。
在正既然，觀、論亦爾。因於體正發生正觀，名爲體觀。藉二諦用，生二諦觀，名爲用觀。故觀具二也。觀辨於心，爲衆生故，如實説體，名爲體論。若説於用，名之爲用論。故論具二也。正既有對偏、盡偏、絶待。觀、論亦然，類前可知。
次明經論相資。大品經云：雖生死道長，衆生性多，菩薩應如是正憶念：生死邊如虚空，衆生性邊亦如虚空，此中無生死往來，亦無解脱者。然既無生死，亦無湼槃。則知亦無衆生及以於佛，寧有經之與論耶？故内、外並冥，緣、觀俱寂。然雖非生死湼槃，而於衆生成生死，故大品云：諸法無所有，如是有。既有衆生，故有諸佛。既有諸佛，便有教門。既有諸佛教門，則有菩薩之論。諸佛爲衆生失道，是故説經，菩薩爲衆生迷經，是故造論。
然經有通、别，在論亦爾。所言經通者，通爲息衆生顛倒，通爲開顯道門。所言論通者，諸聖弟子。造一切論，亦通爲息迷教之病，申明正道。所言經别者，赴大、小二緣，説大、小兩教。所言論别者，爲破大、小兩迷，申大、小兩教，故有大、小二論也。然就經、論之中，具有能、所之義，經以二智爲能説，二諦爲所説；論以二慧爲能説，言教爲所説，斯則經、論各有能、所也。
次明經論能所絞絡有四句不同：一者，經能爲論所，二者，經所爲論能，三者，論能爲經所，四者，論所爲經能。經能爲論所者，如來二智卽是論主所悟，故法華明今昔兩教，爲直往菩薩及迴小向大之人，並令悟入佛慧。故涌出品云：是諸衆生始見我身，聞我所説，卽便信受，入如來慧。此明昔教爲直往菩薩入佛慧也。次云：除先修習學小乘者，我今亦令得聞是經，入於佛慧。此明今教迴小之人入於佛慧。故今、昔兩教同明爲入佛慧，則知佛慧是所悟也。次明經所爲論能者，經所卽是二諦，能發生論主二慧故。佛之二諦爲能生，論主二慧爲所生也。次明論能爲經所者，論主二慧由經發生也。次明論所爲經能者，論主言教能申佛二諦也。
次會四句爲二句，經若能若所並是能資，論若能若所皆是所資。又論若能若所悉爲能申，經若能若所悉是爲所申。故合成一能一所也。次泯一句以歸無句，以能而爲所，則能非定能；以所而爲能，則所非定所。以能非定能，是則非能；所非定所，是則非所。故非能非所，非經非論，非佛非菩薩，不知何以目之，故稱正法，强名中實也。問：能非定能，是則非能所非定所，是則非所，出何文耶？答：中論然可然品云：若法因待成，是法還成待，今則無因待，亦無所成法。卽其證也。
次别明造論緣起。然所以造論者，如上所明，如來爲失道故説經，論主爲迷經故造論。爲失道故説經，此是根本失；論主爲迷經故造論，此是枝末失。又佛爲失道者説經，此失謂一往失；論主爲迷經故造論，此失卽失中更起失。所以然者，以其迷道，此是一失，如來説經，爲令入道，而復迷經，故是失中失也。一往之失，謂利根人聞經卽悟，失中之失，謂鈍根人也。
問：何等是迷經之人？答：卽是諸部異執。言諸部異執者，或二部，或五部，或十八部，或二十部，或五百部。言二部者，如來二月十五日入湼槃，諸聖弟子四月十五日於王舍城祇闍崛山中結集三藏，爾時卽有二部名字：一、上座部，謂迦葉爲上座，迦葉上陳如一夏，爲佛以法付屬迦葉，名上座部也。迦葉所領但有五百人，依智度論則有千人；二、大衆部，卽界外大衆，乃有萬數，婆師波羅漢爲主，此云淚出，常悲苦衆生而淚墮也，卽五比丘中之一人。而年大迦葉，教授界外大衆，所以有二衆。迦葉有五百羅漢，前入界内，結集三藏。後多人來結集三藏，迦葉並不許之。有二因緣：一者，五百皆聰明人故；二者，已羯磨竟故。依智度論，阿闍世王但設千人食故，餘人來不得。從是以來，至佛滅度後百一十六年，但有二部名字，未有異執。
百一十六年外，有舶主兒，名摩訶提婆，端正聰明，作三逆罪，後入佛法。凡有二事：一者取諸大乘經，内三藏中釋之，諸阿羅漢結集法藏時，已簡除此義，而大衆部用此義，上座部不用之，因爾起諍，遂成二部；二者摩訶提婆自作偈言：餘人染汙衣，無明疑他度，聖道言所顯，是諸佛正教。以此一偈安置戒後，布薩誦戒竟亦誦此一偈。此偈有五事：一、餘人染汙衣者，提婆不浄出汙衣，而誑弟子言：我是阿羅漢，實無不浄，但是天魔女以不浄汙羅漢衣。故云餘人染汙衣。然此一語，有虚有實，其實是凡夫誑弟子説如上事，是故爲虚。魔女實能以不浄汙羅漢衣，是故爲實。其衆諍其所説，或虚或實，故分二部；二云無明者，然羅漢乃無三界受生無明，而有無知習氣無明，故云無明。時衆或言羅漢有無明，或言無無明，因此起諍，故分二部；三云疑者，須陀洹果乃於三解脱門無疑，而於外事有疑，故云疑也；四他度者，鈍根初果而不自知得初果，問善知識，善知識爲説於三寶、四諦，無疑是初果相，其自觀察方知得初果，故云他度；五聖道言所顯者，然得聖道時，亦有言所顯，如身子當口誦偈時卽得初果，故云言所顯。時衆諍此五義，或是或非，故成二部也。問：此二部執何義異耶？答：義異乃多，今略明其一，大衆部執生死湼槃皆是假名，上座部執生死湼槃皆是真實。
至二百年中，從大衆部又出三部。于時大衆部因摩訶提婆移度住央崛多羅國，此國在王舍城北。此部將華嚴、般若等大乘經雜三藏中説之，時人有信者，有不信者，故成二部。不信者，唯言阿難等三師所誦三藏，此則可信，自三藏外諸大乘經皆不可信。復有信大乘者，有三因緣：一者，爾時猶有親聞佛説大乘法者，是故可信；二者，自思量道理應有大乘，是故可信；三者，信其師故，是故可信。言三部者。一、一説部，此部執生死、湼槃皆是假名，故云一説；二、出世説部，此部言世間法從顛倒生業，業生果，故是不實。出世法不從顛倒生，故是真實：三、灰山住部，前二從執義受名，此因住處爲因。此山有石堪作灰，此部住彼山中修道，故以爲名。其執毘曇是實教，經、律爲權説，故彼引經偈云：隨宜覆身，隨宜飲食，隨宜住處，疾斷煩惱。隨宜覆身者，有三衣佛亦許，無三衣佛亦許；隨宜飲食者，時食佛亦許，非時食亦許；隨宜住處者，結界住亦許，不結界亦許；疾斷煩惱者，佛意但令疾斷煩惱。此部甚精進，過餘人也。
至二百年中，從大衆部内又出一部，名多聞部。大衆部唯弘淺義，棄於深義。佛在世時，有仙人值佛得羅漢，恆隨佛往他方及天上聽法。佛湼槃時，其人不見，在雪山坐禪。至佛滅度後二百年中，從雪山出，覓諸同行，見大衆部唯弘淺義，不知深法。其人具足誦淺深義，深義中有大乘義。成實論卽從此部出。時人有信其所説者，故别成一部，名多聞部。
於二百年中，從大衆部更出一部，名多聞分别部。佛在世時，大迦旃延造論解佛阿含經。至二百年，大迦旃延從阿耨達池出，更分别前多聞部中義，時人有信其所説者，故云多聞分别部。
於二百年滿，有一外道名大天。爾時摩伽陀國有優婆塞大弘佛法，諸外道爲利養故，皆剃頭出家，便有賊住比丘，大天爲賊住主。大天身自出家，所度弟子依大天衆出家受戒。爾時衆人共諍斯事，上座部云：和上無戒及破戒，闍梨有戒，大衆亦有戒，受戒則得，戒從大衆得。大衆知和上無戒，而與共受戒者，大衆得突吉羅罪。問：戒既不從和上得，何故稱和上名？答：欲令受戒後和上攝録，教誨弟子耳。薩婆多用此解。餘部言：和上無戒及破戒，大衆有戒則不得戒，戒從和上得。故因此諍論，遂不容大天徒衆，因爾别住山間，於此山間執義又異，故有支提山部，及北山部。佛得道及轉法輪處。大衆處名支提，此處有山名支提山。於彼山北别有山，名北山部也。大衆部合别數，或五，或七，或八。言五部者，初一説部，二出世説部，三灰山住部，此初破成三也。次多聞部，次多聞分别部，故成五部。言七部者，因外道分成二部，謂支提山部及北山部。前五因内執起，後二因外道起，故成七部。言八部者，則數根本大衆部也。
次上座弟子部者，佛滅度後，迦葉以三藏付三師，以修多羅付阿難，以毘曇付富樓那，以律付優婆離。阿難去世，以修多羅付末田地，末田地付舍那婆斯，舍那婆斯付優婆掘多，優婆掘多付富樓那，富樓那付寐者柯，寐者柯付迦旃延尼子。從迦葉至寐者柯，二百年已來無異部。至三百年初，迦旃延尼子去世，便分成兩部：一、上座弟子部，二、薩婆多部。所以分成二部者，上座弟子但弘經，以經爲正，律開遮不定，毘曇但釋經，或過本，或減本，故不正弘之，亦不棄捨二藏也。而薩婆多，謂毘曇最勝，故偏弘之。從迦葉至掘多正弘經，從富樓那稍棄本弘末，故正弘毘曇。至迦旃延大興毘曇。上座弟子部，見其棄本弘末，四過宣令遣其改宗，遂守宗不改。而上座弟子部移往雪山避之，因名雪山住部。
三百年從薩婆多出一部，名可住子弟子部，卽是舊犢子部也。言可住子弟子部者，有仙人名可住，有女人是此仙人種，故名可住子，有阿羅漢是可住女人之子，故名可住子，此部是此羅漢之弟子，故名可住子弟子也。舍利弗是羅睺羅和上，羅睺羅是可住子和上，此部復是可住子之弟子。舍利弗釋佛九分毘曇，名法相毘曇，羅睺羅弘舍利弗毘曇，可住子弘羅睺羅所説，此部復弘可住子所説也。
次三百年中，從可住子部復出四部，以嫌舍利弗毘曇不足，更各各造論取經中義足之，所執異故，故成四部：一、法尚部，卽舊曇無德部也；二、賢乘部；三、正量弟子部，有大正量羅漢，其是弟子，故名正量弟子部。此三從人作名。四、名密林部，從住處作名也。
三百年，從薩婆多部復出一部，名正地部。有婆羅門是國師，名正地部，善解四韋陀，出家得羅漢，取四韋陀好語莊嚴佛經，執義又異，時人有信其所説，故别爲一部。
三百年中，從正地部又出一部，名法護部，其本是目連弟子得羅漢，恆隨目連往色界中，有所説法皆能誦持，自撰爲五藏，三藏如常，四咒藏，五菩薩藏。有信其所説者，故别成一部也。
三百年中，從薩婆多部又出一部，名善歲部。迦留陀夷是其父，及多比丘尼是母，七歲得羅漢，值佛聞法，皆能誦持。撰集佛語，次第相對，破外道爲一類，對治衆生煩惱復爲一類。時人有信其所説者，故别爲一部也。
三百年中，從薩婆多部又出一部，名説度部，謂五陰從此世度至後世，得治道乃滅。亦名説經部，謂唯經藏爲正，餘二皆成經耳。從上座部都合有十一部，大衆部有七部，合成十八部，足根本二部，爲二十部。
而薩婆多傳有異世五師，有同世五師。異世五師者，一、迦葉，二、阿難，三、末田地，四、舍那婆斯，五、優婆掘多。此五人持佛法藏，各得二十餘年，更相付屬，名異世也。同世五師者，於優婆掘多世，卽分成五部，一時並起，名同世五師。一、曇無德，二、摩訶僧祇，三彌沙塞，四迦葉維，五犢子部。又大集經亦明五部，而文殊師利經、部執論、及羅什分别部論，此三皆明二十部。所以有五部，復有二十部不同者，取其始終異執，故有二十，取其當世盛行，故但説五部。而言五部一時起者，則與上二十部義相違，或可見聞各異故也。
所言五百部者，智度論釋般若信毁品云：佛滅度後五百歲後，有五百部不知佛意，爲解脱故，執諸法有決定相，聞畢竟空，如刀傷心。龍樹、提婆爲諸部異執失佛教意，故造論破迷也。問論主爲並破諸部，亦有不破耶？答：凡有四句：一、破而不取，若是諸部所説，乖大、小乘經，自立義者，則破而不取。故智度論呵迦旃延弟子云：三藏無此説，摩訶衍中亦無此説，蓋是諸論義師自作是説。卽是其事；二、取而不破，如文殊問經云：十八及本二，皆從大乘出，無是亦無非，我説未來起。三、亦破亦取，破諸部能迷執情，收取諸部所迷之教；四、不破不取，就正道門，未曾有破，亦無所取也。
次明諸部通、别義。論有二種：一者通論，二者别論。若通破大、小二迷，通申大、小兩教，名爲通論，卽中論是也。故前二十五品，破大迷，申大教，後兩品，破小迷，申小教。二者别論，别破大、小迷，别申大、小教，名爲别論，如攝大乘論、地持論等，謂大乘通論。十地論、智度論等大乘别論。如成實論等，通申三藏，謂小乘通論。馬鳴菩薩師名脇比丘，造四阿含優婆提舍，别釋修多羅藏；善見毘婆沙别釋毘尼藏。智度論云：八十部律八十部毘婆沙釋之。善見律别釋師子國要用十誦律，舍利弗别釋佛九分毘曇，如此别釋三藏，故是小乘别論。就三藏中復有通、别，若具釋一藏，名爲通論；别釋一藏中一部，名爲别論也。問：中論既通釋大、小，應名大、小通論，不得名爲大乘論也。答：雖釋大、小，但爲顯大，故是大乘論。所以然者，以初分明大乘，中分明小乘，後分還明大乘故。以是義故，名大乘論耳。問：十二門論是何論耶？答：是大乘通論，以始終破於大迷，通申大教，無破小迷，别申於小教，故是大乘通論也。問：百論復云何？答：百論通破障大、小之邪，通申如來大、小兩正，故是大、小通論，但始終爲明大乘，故屬大乘通論耳。
次明衆論立名不同門，衆論立名凡有三種：一從法爲名，如成實論等，實謂四諦之理，成謂能成之文。故云：爲成是法，故造斯論。謂從法立名也；二、從人立名，如舍利弗阿毘曇等，智度論云：犢子道人受持此毘曇，亦名犢子毘曇也。；三、從喻立名，如甘露味毘曇等，亦如訶梨跋摩師鳩摩羅陀造日出論等也。四論立名，並是從法，非人非喻，就中自開四種：大智度論從所釋之經立名，大謂摩訶，智謂般若，度謂波羅密，論釋經題，故從所釋爲名；中論從理、實立名；十二門從言教爲目；百論從偈句爲稱也。若通而爲言，四論通顯中道，理、實並得，就理立名；四論同有言教開通，理、實並得，以教爲稱；同有偈句，通得從偈立名。今欲互相開避，故有四部差别，所以立名不同也。
次明衆論旨歸門。通論大、小乘經，同明一道，故以無得正觀爲宗。但小乘教者，正觀猶遠，故就四諦教爲宗。大乘正明正觀，故諸大乘經，同以不二正觀爲宗。但約方便用異，故有諸部差别。如明應説不應説，今昔開會，名爲法華；破斥八倒，辨常無常用，名爲湼槃。至論不二正道，更無别異。在經既爾，在論亦然。雖諸部有異，同用不二正觀爲宗。又經、論同宗，佛説正觀爲經，論申正觀爲論，經論用異，正觀無别。故無量義經云：如水洗穢義同，約井池爲異。自昔及今，一切諸教，同治斷、常之病，同開正道，但約今昔教用異耳。
今四論約用不同，故辨四宗差别。智度論正釋大品，而龍樹開大品爲二道：前明般若道，次明方便道。此之二道，卽是法身父母，故大品以實慧、方便慧爲宗。論申經二慧，還以二慧爲宗。如中論申二諦，還以二諦爲宗也。問：大品何故前明般若，後明方便耶？答：般若、方便實無前後，而作前後説者，般若爲體，方便爲用，故智度論云：譬如金爲體，金上精巧爲用。故前明其體，後辨其用也。又非凡夫行，非賢聖行，是菩薩行。般若超凡，方便越聖，要前超凡後方越聖，故前明般若，後辨方便。又衆生起見，凡有二種：一者有見，二者無見。般若破其有見，方便斥其無見。故前明般若，後辨方便。若明次第者，三藏多説有教，以破外道，而封執三藏之有，故般若次説空，惑者著般若之空，故次説方便令其離空。故智度論序云：知邪病之自起，故阿含爲之作，以滯有之爲患，故般若爲之照。卽斯意也。若約位而言，般若配於六地，故前明之，方便在於七地，故後説也。問：舊亦明大品二慧爲宗，與今何異？答：今明聖心未曾二，爲衆生故無二説二，欲令因二悟於不二，故與舊不同。又雖明二慧，與舊亦異，舊義實慧但照空不達有，漚和但照有不達空，蓋是限局聖心，便成二見。今明至人體無礙之道，故有無礙之用，般若既照空卽能鑒有，方便既涉有卽能鑒空，具如二智中説。
次明中論以二諦爲宗。所以用二諦爲宗者，二諦是佛法根本，如來自行、化他，皆由二諦。自行由二諦者，如瓔珞經佛母品，明二諦能生佛，故二諦是佛母。蓋取二智爲佛，二諦能生二智，故以二諦爲母。卽是如來自德圓滿由於二諦。化他德由二諦者，如來有所説法，教化衆生，常依二諦，故中論云：諸佛依二諦，爲衆生説法也。問：何以知自、他兩德並由二諦耶？答：十二門論云：以識二諦故，卽得自利、他利及以共利。卽其事也。以二諦是自行化他之本，故申明二諦，以爲論宗，即令一切衆生具得自、他二利也。
問：何人迷二諦，論主破迷申二諦耶？答：有三種人迷於二諦：一者，小乘五百部，各執諸法有决定性，聞畢竟空如刀傷心，此人失第一義諦。然既失第一義諦，亦失世諦。所以然者，空宛然而有，故有名空有，方是世諦。彼既失空，亦是迷有，故失世諦。故五百部執出如來二諦之外；二者，方廣道人，謂一切諸法如龜毛兔角，無罪福報應，此人失於世諦。然有宛然而空，故空名有空。既失空有，亦失有空。如斯之人，亦失二諦。又諸外道亦失二諦，如有見外道，迷於真諦；空見外道，迷於世諦。又凡夫著有，故迷真諦，二乘滯空，迷世諦也。第三，人得二諦名，而失二諦旨，斯執甚多，今略出二種：或言二諦一體，或言二諦異體，並不成二諦之義。具如疏初序之。今破此之失，申明二諦，故用二諦爲宗也。問：何以得知此論用二諦爲宗耶？答：略有三種：一者，瓔珞經佛母品，明二諦不生不滅，乃至不來不去。今論正明八不，故知卽是辨於二諦，故以二諦爲宗；二者，青目序論意，明外人失二諦，龍樹菩薩爲是等故，造此中論，卽知破外迷失，申明二諦，故以二諦爲宗也；三者，關内曇影中論序云：此論雖無理不窮，無言不盡，統其要歸，會通二諦。今還述舊釋，故知二諦爲宗也。
問：既名中論，何故不用中道爲宗，乃以二諦爲宗耶？答：即二諦是中道，既以二諦爲宗，卽是中道爲宗。所以然者，還就二諦以明中道，故有世諦中道、真諦中道、非真非俗中道。但今欲名、宗兩舉，故中、諦互説，故宗舉其諦，名題其中。若以中道爲名，復以中道爲宗者，但得不二義，失其二義故也。
問：經何故立二諦耶？答：此有兩義：一者欲示佛法是中道故，以有世諦，是故不斷，以第一義，是故不常，所以立於二諦。又二慧是三世佛法身父母，以有第一義故生般若，以有世諦故生方便，具實慧、方便慧，有十方、三世佛，是故立二諦。又知第一義是自利，知世諦故能利他，具知二諦，卽得共利，故立二諦。又有二諦故，佛語皆實，以世諦故説有是實，第一義故説空是實。又佛法漸深，先説世諦因果教化，後爲説第一義。又成就得道智者，説第一義，無有説世諦。又若不先説世諦因果，直説第一義，則生斷見，是故具明二諦也。
次明百論宗者，百論破邪，申明二諦，具如空品末説，亦應以二諦爲宗。但今欲與中論互相開避，中論以二諦爲宗，百論用二智爲宗，卽欲明諦、智互相成也。問：百論何故用二智爲宗耶？答：提婆與外道對面擊揚，鬭一時權巧智慧，但提婆權智，巧能破邪，巧能顯正。而實無所破，亦無所顯，故名實智。一論始終，明此二智，故以二智爲宗。中論不與内諍一時權巧，但共同學二諦之人，諍二諦得失，故以二諦爲宗。則中論用所申爲宗，百論用能申爲宗，欲明佛與菩薩能、所共相成也。
次明十二門論宗者，此論亦破内迷，申明二諦，亦以二諦爲宗。但今欲示三論不同，宜以境智爲宗。所言境智者，論云：大分深義，所謂空也。若通達是義，卽通達大乘，具足六波羅密無所障礙。大分深義，謂實相之境。由實相境發生般若，由般若故萬行得成，卽是境智之義。故用境智爲宗也。
次明四論破、申不同門，所言破、申者，凡有三義：一者，破外人迷教之病，故名爲破。申佛二諦教門，故名爲申；二者，申佛正教而邪迷自破，故名爲申破耳；三者，論主申明佛破，故名申破。諸大乘經破衆生虚妄，以顯一道。但末代鈍根不了如來破病顯道之意，四依菩薩還申明佛破，故名申破。非是經中自立義，論中自明破也。問：何以知龍樹申佛破耶？答：最後邪見品云：瞿曇大聖主，憐愍説是法，悉斷一切見，我今稽首禮。故知論主申明佛破，非自有破也。問：經中有立有破，論主何故一向破耶？答：末世鈍根，迷佛立破，並皆成病，是以論主須並破之，然後具得申如來立破。問：論主申佛破得稱論主破，論主申佛立應名論主立耶？答：亦得爾也。
問：四論破申云何同異？答：三論通破衆迷，通申衆教；智度論别破般若之迷，别申般若之教。就三論中自開二類：百論正破外，傍破内；餘二論正破内，傍破外。所以三論破内外者，一切衆病不出二種：一、外道邪畫起迷，二、内人稟教失旨。若破斯二，則衆病皆除。問：百論破外可有明文，何處有破内文耶？答：破塵品中，外人以内義爲證，論主卽破其所引，具如彼明。問：何故得破内耶？答：有三種義：一者，如向釋之，外人立義不成，引内爲證，故須破内；二者，内人立義與外道同，如立虚空常遍，乃至立涅槃身智俱無，並與外道同，故須破内；三者，外道立義與内人同，故須破之。如破因中無果品，説外道立於三相，前後相生，與譬喻部同，立三相展轉一時生，與薩婆多部同，故須破内。故肇法師云：邪辨逼真，殆亂正道。問：中論何故傍破外耶？答：凡有四義：一者，欲顯中觀，無法不窮，無言不説。若一法不窮，一言不盡，則戲論不滅，中觀不生，是故内外並皆破之；二者，内人立義與外道同，故須破外；三者，外道立義與内人同，故須破外；四者，欲顯中實非内非外，不正不邪，故須破外。問：百論破外亦有收取義不？答：亦有四句：一者破而不取，卽是外道邪言，障中迷觀，於緣無益有損；二者取而不破，外道偷竊如來遺餘善法，今並收之。如賊盗牛，卽其證也。又外道各邪心推畫，冥智與内同，如蟲食木，偶得成字，亦取而不破；三者亦破亦取，外道偷竊佛教，不識旨歸，今破其迷教之情，收取所迷之教；四者不破不取，卽顯道門，未曾内、外也。
次明别釋三論，問：既有四論，何故常稱三論耶？答：略有八義：一者，三論各具三義：一破邪，二顯正，三言教。以同具此三義，故合名三論。二者，三論具合，方備三義，中論明所顯之理，百論破於邪執，十二門名爲言教。以三義相成，故名爲三論。三者，中論爲廣論，百論爲次論，十二門爲略論。三部具上、中、下三品，故名三論。四者，一切經論凡有三種：一但偈論，卽是中論；二但長行論，所謂百論；三亦長行亦偈論，卽十二門論。以三部互相開避，而共相成。五者，此之三部，同是大乘通論，故名三論。六者，此三部同顯不二實相，故名三論。七者，同是四依菩薩所造。八者，同是像末所作。但欲綱維大法也。
次論三論通别門，以智度論對三論，則智度論爲别論，三論爲通論。就三論中自有三别，卽爲三例，百論爲通論之廣，中論爲通論之次，十二門爲通論之略。所以然者，百論通破障世、出世一切邪，通申世、出世一切正，故名通論之廣。中論但破大、小二迷，通申大、小兩教，不破世間迷，申世間教，故爲通論之次。十二門但破執大之迷，申大乘之教，爲通論之略。問：何故爾耶？答：外道邪興，遍障世、出世、大、小一切教，故提婆遍破衆邪，備申衆教，是以論明始自三歸，終竟二諦，無教不申，無邪不破。中論爲對大、小學人封執二教，故但破二迷，但申二教，是以論文有大、小二章之説。十二門論辨觀行之精要，明方等之宗本，故正破大迷，獨申大教，是以論文命宗，但説略解摩訶衍義。問：十二門亦備破小乘外道，云何言但破大迷，但申大教也？答：雖備破衆病，而正意爲申大乘，故論文前明略解大乘，而後則言末世衆生，薄福鈍根，雖尋經文不能通了，卽知尋大乘失旨，但小乘外道障彼大乘，故須破之耳。又欲令小乘外道同入大乘，故須破之。問：百論申大、小兩教，與中論何異？答：百論總申大小，然中論别申二教。又百論從淺至深，中論從深至淺。問：何故爾耶？答：百論爲迴邪入正，始行之人，故始自三歸，終入方等，故從淺至深。中論示諸佛本末之義，大乘爲本，小乘爲末，故從深至淺也。
次明四論用假不同門，一切諸法，雖並是假，領其要用，凡有四門：一因緣假，二隨緣假，三對緣假。四就緣假也。一、因緣假者，如空、有二諦，有不自有，因空故有，空不自空，因有故空，故空、有是因緣假義也；二、隨緣假者，如隨三乘根性，説三乘教門也；三、對緣假者，如對治常，説於無常，對治無常，是故説常；四、就緣假者，外人執有諸法，諸佛菩薩就彼推求，檢竟不得，名就緣假。此四假，總收十二部經，八萬法藏。然四論具用四假，但智度論多用因緣假，以釋經立義門故，中論、十二門多用就緣假，百論多用對緣假。
次明四論對緣不同門，著於四論，略明二種：提婆菩薩震論皷於王庭，九十六師一時雲集，各建名理，立無方論。提婆面拆邪師，後還閑林，撰集當時之言以爲百論。龍樹菩薩潛帷著筆，探取外情，破病申經，故造中論。問：何故爾耶？答：龍樹聲聞天下，外道小乘不敢與交言，故潛帷著筆以造論也。提婆既爲弟子，物情所不畏憚，故與之交言，故後集以爲論。
次明三論所破之緣有利鈍不同門，今略舉中、百二論明衆生得悟不同，凡有四種：一、自有一種根緣，聞百論始捨罪福，終破空有，當此言下得悟無生；二、有諸外道雖聞提婆當時所破，言理俱屈，猶未得悟，後出家竟，稟受佛經，方乃得悟，此中根人也；三、有諸外道聞提婆之言，不了尋經，翻更起迷，爲中論所破方得悟，此下根人也；四、有諸外道初稟提婆之言，乃至尋中論亦未得解，後因十二門觀玄略，方乃得悟也。
次别釋中論名題門，此論立名有廣有略，所言略者，但稱中論，故叡法師序云：中論有五百偈，龍樹菩薩之所造。而後但釋中、論兩字，故名爲略。問：何故但稱中論，不題觀耶？答：中是所論之理實，論是能論之教門，若明理教，故義無不周也。所言廣者，加之以觀，故影法師中論序云：寂此諸邊，名之爲中；問答拆徵，稱之爲論。又云：觀者，直以觀辨於心，論宣於口耳。問：何故具題三字耶？答：因中發觀，由觀宣論，要備三法，義乃圓足也。
次第門，問此三字有何次第耶？答：有二種次第：一者能化次第，二者所化次第。能化次第者，中謂三世十方諸佛菩薩所行之道，故前明中；由此道故，發生諸佛菩薩正觀，故次明觀；由内有正觀，故佛宣之於口，名之爲經；四依菩薩宣之於口，目之爲論也。約所化悟入次第者，稟教之徒，因論識中，因中發觀；若望於佛，因教識理，因理發觀也。
次制立門，所以但明三字不多不少者，略有三義：一者諸佛菩薩，凡有二德：一者自行，二者化他。中之與觀，謂自行也。論之一字，卽是化他。自行化他，義無不攝，故但標三字。二者，化於衆生，要必具三：一者有所悟之理，二者因理發觀，三者由觀宣論，故但明三也。三者，以中對觀，是境、智之名；以觀對論，爲行、説之稱；因中發觀，故以中爲境；以觀爲智，如説而行爲觀，如行而説爲論。以義唯此四，故名字但有三名也。
次論通别門，通而爲言，三字皆中，皆觀，皆論。所言皆中者，理實不偏，故理名爲中。因中理發觀，觀非偏觀，觀亦名中。因中、觀宣論，論非偏論，論亦名中。三字皆觀者，中是義相觀，觀是心行觀，論是名字觀。亦如三種般若，中是實相般若，觀是觀照般若，論是文字般若。三種皆論者。論是能論，故名爲論。餘二所論，亦名爲論也。就别而言，理實不偏，與其中名，智是達照，當其觀稱。論是言教，故目之爲論。
次明互發盡門，就中有中發觀，觀發中，緣盡觀，觀盡緣。所言中發觀者，如湼槃經云：十二因緣，不生不滅，能生觀智，譬如胡瓜。能發熱病也。觀發中者，衆生本謂因緣是生是滅，不知是中，以正觀檢生滅不得，方悟因緣是中，此則因觀發中。緣盡於觀者，凡夫二乘及有所得偏邪之緣，盡菩薩正觀之内，故名緣盡於觀。觀盡於緣者，邪緣既盡，正觀亦息，故名觀盡於緣。緣盡於觀，故非緣；觀盡於緣，故非觀；非緣非觀，不知何以美之，强名正觀也。問：既得緣盡觀，觀盡緣，亦得中盡觀，觀盡中不？答：亦得爾也。中是智境，觀是境智。境不自境，因智故境。智不自智，由境故智。由智故境，境不自境，由境故智，智不自智。不自智則非智，不自境則非境，故是境盡於智，智盡於境。問：亦得緣發於觀，觀發於緣不？答：由邪緣故，得顯正觀，卽是緣發於觀。由正觀故，顯緣是邪，謂觀發於緣耳。
次明别釋三字門，總論釋義，凡有四種：一、依名釋義，二、就理教釋義，三、就互相釋義，四、無方釋義也。依名釋義者，中以實爲義，中以正爲義。中以實爲義者，如涅槃釋本有今無偈云：我昔本無中道實義，是故現在有無量煩惱。叡師中論序云：以中爲名者，照其實也。照，謂顯也。立於中名，爲欲顯諸法實，故云照其實也。所言正者，華嚴云：正法性遠離，一切言語道，一切趣非趣，悉皆寂滅相。此之正法，卽是中道，離偏曰中，對邪名正。肇公物不遷論云：正觀論曰：觀方知彼去，去者不至方。故知中以正爲義也。理教釋義者，中以不中爲義。所以然者，諸法實相，非中非不中，無名相法，爲衆生故，强名相説，欲令因此名，以悟無名，是故説中，爲顯不中。問：中以不中爲義，出何文耶？答：華嚴云：一切有無法，了達非有無。若爾，一切中偏法，了達非中偏，卽其事也。所言互相釋義者，中以偏爲義，偏以中爲義。所以然者，中偏是因緣之義，故説偏令悟中，説中令識偏。如經云：説世諦，令識第一義諦；説第一義諦，令識世諦也。四、無方釋義者，中以色爲義，中以心爲義，是故華嚴經云：一中解無量，無量中解一。故一法得以一切法爲義，一切法得以一法爲義。
問：中有幾種？答：既稱爲中，則非多非一，隨義對緣，得説多一。所言一中者，一道清淨，更無二道。一道者，卽一中道也。所言二中者，則約二諦辨中，謂世諦中，真諦中。以世諦不偏，故名爲中。真諦不偏，名爲真諦中。所言三中者，二諦中及非真非俗中。所言四中者，謂對偏中、盡偏中、絶待中、成假中也。對偏中者，對大小學人斷常偏病，是故説對偏中也。盡偏中者，大小學人有於斷常偏病，則不成中。偏病若盡，則名爲中。是故經云：衆生起見，凡有二種：一斷，二常。如是二見，不名中道。無常無斷，乃名中道。故名盡偏中也。絶待中者，本對偏病，是故有中。偏病既除，中亦不立。非中非偏，爲出處衆生，强名爲中，謂絶待中。故此論云：若無有始終，中當云何有？經亦云：遠離二邊，不著中道。卽其事也。成假中者，有無爲假，非有非無爲中，由非有非無，故説有無。如此之中，爲成於假，謂成假中也。所以然者，良由正道未曾有無，爲化衆生，假説有無，故以非有無爲中，有無爲假也。就成假中有單複疎密横豎等義，具如中假義説，如説有爲單假，非有爲單中，無義亦爾。有無爲複假，非有非無爲複中。有無爲疎假，非有非無爲疎中，不有有爲密假，有不有爲密中。疎卽是横，密卽是豎也。
次釋中不同，得有四種：一、外道明中，二、毘曇明中，三、成實明中，四、大乘人明中也。外道説中者，僧佉人言：泥團非瓶非非瓶。卽是中義也。衞世師云：聲不名大不名小。勒沙婆云：光非闇非明。此之三師，並以兩非爲中，而未知所以爲中耳。毘曇人釋中者，有事有理。事中者，無漏大王不在邊地，謂不在欲界及非想也。理中者，謂苦、集之理不斷不常也。成實人明中道者，論文直言離有離無，名聖中道。而論師云：中道有三：一、世諦中道，二、真諦中道，三、非真非俗中道。四、大乘人明中者，如攝大乘論師明，非安立諦，不著生死，不住涅槃，名之爲中也。義本者，以無住爲體中，此是合門。於體中開爲兩用，謂真俗，此是用中，卽是開門也。又中假師云：非有非無爲中，而有而無爲假也。
