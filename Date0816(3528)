呼弟子覺賢，指以謂曰：我前所夢何如？弟子謂奘曰：和尚三年前得疾危甚，如人以刀劃其腹，欲不食而死。夜夢男子身金色，曰：汝勿自厭其身，汝昔作貴近，多害物命，當自悔責，自盡何益？有支那國僧來此學法，已在涂矣，三年當至，以法惠彼，彼復流通，汝罪自滅。我曼殊室利也，故來曉汝耳。和尚疾損已三年，而闍黎果至，前夢有徵也。
予涉世多艱，蓋其夙障，聞曼殊室利之言，以法惠人，則罪自滅，故有撰述佛祖旨訣之意，欲以惠人，而自滅夙障耳，非有他求也。