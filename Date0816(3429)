程大卿參南禪師，南令看生緣話。法昌一日問曰：何不直下與伊剿絕去？
南曰：也曾為蛇畫足來，是伊自不瞥地。
昌曰：和尚如何為他？
南曰：咬盡生姜呷盡醋。
昌曰：流俗阿師又與麼去。
南云：法昌作麼生？昌拈拂子便打。
南曰：者老漢得與麼無人情。昌休去。
佛印一日入室次，忽東坡至，印云：此間無榻座，不及奉陪居士。
坡云：暫借和尚四大為榻座。
印曰：山僧有一問，居士若道得即請坐，若道不得即輸卻玉帶。
坡欣然曰：便請。
印曰：居士適來道：借山僧四大為榻座。只如山僧四大本空，五陰非有，居士向什麼處坐？坡擬議，不能加答，遂解玉帶，大笑而出。印卻以云山衲衣贈之。
坡有偈云：
百千燈作一燈光，盡是恒沙玅法王。
是故東坡不敢惜，借君四大作禪床。
又云：
病骨難堪玉帶圍，鈍根仍落箭鋒機。
會當乞食歌姬院，換得云山舊衲衣。
又云：
此帶閱人如傳舍，流傳到此亦悠哉。
錦袍錯落渾相稱，乞與徉狂老萬回。
印以二偈謝云：
石霜奪得裴休笏，三百年來眾口夸。
爭似蘇公留玉帶，長和明月共無瑕。
又云：
荊山卞氏三朝獻，趙國相如萬死回。
至寶只應天子用，因何留在小蓬萊？
楊次公提刑一日問芙蓉楷禪師曰：某與師相別幾年？
楷曰：七年。
楊云：者七年參禪耶？學道耶？
楷曰：不打者鼓笛。
楊曰：與麼則空游山水，百無所成。
楷曰：相別未久，善能高監。楊呵呵大笑。
韓魏公夏日來訪，楷出接，韓遂曰：禁足不出，因甚破戒？
楷曰：官不容針，私通車馬。韓大喜之。
真凈禪師居筠之大愚，太守錢公弋來游，怪禪者驟多，眾以師有道德者，奔隨而至。錢公即入其室，未有以奇之。
翌日命齋，師就席，俄有犬逸出屏帷間，師少避之。錢嘲曰：大善知識固能降龍伏虎，豈畏犬耶？
師應聲曰：易伏偎巖虎，難降護宅龍。
錢大喜，乃移居圣壽問道焉。
承天宗行腳時，為泉州棲隱和尚馳書到京師李駙馬宅，相看，都尉問曰：因甚到京師？
宗曰：專為院門馳書。
尉曰：適來悔伸一問。
宗曰：都尉慣得其便。尉便喝。
宗曰：放過一著。
尉云：再犯不容。
宗曰：三十年後大有人舉在。尉大笑。
興陽剖禪師初在大陽作園頭，種瓜次，陽問：甜瓜何時熟？
剖云：即今熟了也。
陽云：揀甜底摘來。
剖云：摘來與什麼人吃？
陽云：與不入園者吃。
剖云：未審不入園者，還吃也無？
陽云：汝還識伊麼？
剖云：雖然不識，不得不與。陽笑而去。
剖因臥病，陽問曰：是身如幻泡，幻泡中成辦；若無個泡幻，大事無由辦；若要大事辦，識取個泡幻作麼生？
剖云：猶是者邊事。
陽云：那邊事作麼生？
剖云：匝地紅輪秀，海底不開華。
陽笑曰：乃爾惺惺耶！
剖喝云：將謂我忘卻！後竟不起。
陽遂以直裰并偈付浮山遠，遠後接投子青，起洞上一宗耳。
法云圓通秀禪師，初習華嚴。一日，嘆曰：吾觀善財始見文殊，復過百十城，事五十三善知識。又聞達磨西來，老盧南去，教外別傳，無上心印。吾豈止方隅，滯性相之宗耶？
因棄所業，束裝南游，至無為謁懷禪師，懷問曰：座主講甚麼經？
秀曰：粗習華嚴。
懷曰：華嚴以何為宗？
秀曰：以法界為宗。
懷曰：法界以何為宗？
秀曰：以心為宗。
懷曰：心以何為宗？秀不能答。
懷曰：毫厘有差，天地懸隔，汝當自肯，會有省發。
後十七日，聞僧舉：白兆問報慈云：情生智隔，想變體殊。情未生時如何？慈云：隔。師於此大悟，直到方丈陳所得。
懷喜曰：前後座主見吾者多，唯汝一人堪承大法，吾宗異日在汝一人行矣！
師遂服勤八年，懷推為上首。出世舒之四面，後居東京法云，云門正宗由茲大闡。
芙蓉楷在投子作典座。子一日問：廚司勾當不易。
楷云：不敢。
子云：煮粥耶？蒸飯耶？
楷云：人力淘米著火，行者煮粥蒸飯。
子云：汝作甚麼？
楷云：和尚慈悲，放佗閑去。投子駭之。
凈因成枯木問僧：甚麼處人？
僧曰：西川。
成云：幾時離鄉？
僧云：前年二月。
成云：未離本國一句作麼生道？
僧云：通身是口，難為只對。
成云：猶是離家失業句。僧無語。
成打一拂子云：枉蹈破許多艸鞋。
鼓山佛心才禪師，閩人。初參死心，心問：鄉里甚處？
才云：福州。
心云：玄沙不出嶺，保壽不渡河，因甚到這？
才云：因行不妨掉臂。
心云：左手掉？右手掉？才放下兩手掉出，心大喜。
及許掛搭已，被侍僧所擠云：才到處吵人叢林，和尚不得留之。
於是心遂不納云：聞汝到處吵人叢林，且往他處。
才云：大善知識眼在甚麼處？拂袖而出。
見昭默，昭默納之。未幾，遂契黃龍之道，昭默以大法任之。
樂全先生張安道，慶歷中守滁州，至一僧舍，見梵夾齊整，怪取閱之，乃楞伽阿跋多羅寶經，恍然如獲舊物。細觀筆畫手迹，宛然如自所書者，悲喜太息，從是悟入。嘗以經首四偈發明心要。
東坡過南都，親見公說，且以錢三十萬托云：印施於江淮間。東坡親書，令佛印刻石金山。故贈樂全詩有曰樂全居士樂於天，維摩丈室空翛然之句。
雪堂行，括蒼人。少登上庠，因見殺生者，衋然有感，遂棄家，直抵泗州普照王寺出家，以掃塔為務。既剃發，乃往舒之龍門，依佛眼禪師為侍者。一衲度寒暑，又且養蝨，鄰肩皆厭之，每於殿堂僻處坐禪。
一日，看玄沙筑著腳指頭話，大有發明。佛眼乃川人，上堂次，因行侍立，戲曰：川僧藞苴，淅必在靈山。
月庵果和尚，信州鉛山人。初見寧道者，寧問曰：上座鄉里？
曰：信州。
受業甚麼處？
曰：鉛山七寶。
寧曰：還帶得寶來麼？果展兩手，寧震聲一喝，便下參堂。
後見死心，心舉云門話墮話，深徹法源，然不忘開福。後室中舉此話，以頌示學者，叢林盛誦曰：
萬仞龍門勢倚空，懸崖撒手辨魚龍。
時人只看絲綸上，不見蘆華對蓼紅。
谷山旦，初參佛性泰和尚，一日上堂，舉：趙州云：臺山婆子已為諸人勘破了也。意作麼生？良久，云：就樹撮將黃葉去，入山推出白云來。旦於言下釋然。
次日入室，泰問：前百丈不落因果，因甚麼墮野狐身？後百丈不昧因果，因甚脫野狐身？
旦曰：好與一坑埋卻。
泰徵之，語皆不凡。未幾，令立僧，名動一時。
玅喜南行，旦呈頌云：
異類中行世莫猜，故教佛日暫云霾。
度生悲愿還無倦，方作南安再出來。
玅喜賞之。
懶庵需和尚，依佛心才，才居大乘，需已首眾掛牌。後問學者即心即佛因緣。時玅喜庵于洋嶼，需之友，號光狀元者，與需書云：庵主手段與諸方別，可來此少欵。需笑而不答。
光以計邀師飯，需往赴之。及門，會玅喜開室，需隨眾。喜問曰：僧問馬祖：如何是佛？祖云：即心即佛。作麼生？
需下語，喜詬之曰：汝見解如此，敢妄為人師也！
鳴鼓普請，揭其平生所得力處，排撝邪解。需淚交頤，不敢仰視，默計之曰：我之所得，既所排撝，西來不傳之旨，豈止如此耶？遂歸心弟子之列。
一日，喜問曰：內不放出，外不放入，正當恁麼時如何？
需擬答，喜拈竹篦劈脊連打數下，需豁然大悟，曰：和尚已多了也。喜又打一下，需作禮。
喜笑曰：今日方知不汝欺。遂以偈印曰：
身心一如，身外無余。
咄這瞎驢，付與鼎需。
自是名振叢林。出世住泉之延福，遷西禪。嘗示眾云：太虛掛劍，用顯吾宗。據坐禪威，如何近傍？縱具地回天轉，電卷星飛底手段，要且不堪勍敵。而今莫有別休咎底麼？出來相見。稍涉遲回，一搥直教粉碎。喝一喝，下座。
又至節示眾云：二十五日已前，群陰消伏，泥龍閟戶；二十五日已後，一陽來復，鐵樹開華；正當二十五日，塵中醉客，騎驢騎馬，前街後巷，遞相慶賀，物外閑人，衲被蒙頭，圍爐打坐。風蕭蕭，雨蕭蕭，冷湫湫，誰管你張先生、李道士、胡達磨。
又示眾云：橫按鏌鎁，虛張意氣；穿開碧落，徒費精神。直饒不動神鋒，坐致太平，堯舜之君，猶有化在。
紹興間，有一仕宦至焦山，題風月亭曰：
風來松頂清難立，月到波心淡欲沈。
會得松風元物外，始知江月似吾心。
前後觀者莫不稱賞，唯月庵果行腳到此觀之曰：詩好則好，只是無眼目。同坐者曰：那是無眼目處？
果曰：小僧與伊改兩字，即見眼目。
同坐曰：改甚字？
果曰：何不道：會得松風非物外，始知江月即吾心。坐者大服。
信之，做工夫眼開底人，見處自是別，況月庵平昔不曾習詩，而能點化如此，豈非龍王得一滴水，能興云起霧者耶？兄弟家行腳，當辨衣單下本分事，不在攻外學，久久眼開，自然點出諸佛眼睛，況世間文字乎？
宏智禪師，住圓通時，夜夢作一聯云：松徑蕭森窈窕門，到時微月正黃昏。自是數年杳不省此。建炎間，避虜，一笠過東浙，抵天童，適主者退席，師自舟中破曉入山，恰是天明時節，見松徑蕭森，月蒙烟靄，忽省向來夢中之句。
及歸旦過，雖不言名字，而兄弟已有識者曰：此乃長蘆長老也，胡為至此？密報主事，主事即申使府，府喜不自勝，蓋夜夢神人報云：天童主人乃隰州古佛也。
即出帖差官至旦過請之，師堅不肯，乃被旦過兄弟硬舁歸方丈，一住三十年，洞上之宗由茲大振。信人之住院緣法自定，初不在茍求也。
圓極岑和尚，臺之仙居人。抱節孤高，近世罕及。久依云居如和尚，在書司十七載。如遷寂，一錫回浙，依正堂辨於道場。未幾，令董座元，出世霅之卞山，乃石林先生講易之地。辨意具此一瓣香為拈出，而岑竟嗣云居如，叢林多高之。
後歷董大剎，然福緣蹭蹬，涉世多艱，岑終不以介意，平生施利，未嘗經眼。後退常之華藏道場而終焉。有語錄二十卷行于世，侍郎曾公仲躬為序其首。
岑有贊長蘆且庵，其贊云：夜半推出日輪，天明把住桂轂。拈將四部洲，放在一粒粟。奏無弦而非履霜之樂，唱胡歌而非白雪之曲。大冶煆絕鑛之金，痛鎚碎無瑕之玉。東湖赤梢鯉魚，生出金毛鐵犢。
混源密和尚，住紫籜，上堂云：云山漠漠，喬木森陰；古屋耿耿，叢林闃寂。混源於此栽荊棘，布蒺蔾，劄硬塞，誰敢正眼覷著？忽有個漢向這轉得身，吐得氣，釅茶三五椀，意在钁頭邊。其或未然，青尖路險瞰空碧，莫謂公公不道來。
又曰：春日暖，黃鶯鳴，更聽斷崖流水聲。春山疊翠款作步，歸來烟島與誰爭？且歸來一句作麼生舉？曲肱拳作枕，臥聽夕陽鐘。
富鄭公弼，參投子顒禪師，盡弟子禮，謹厚如初學者。後因張比部隱之以勢位陵衲子，公乃與之書曰：
禪家者流，凡見說事枝蔓不徑捷者，謂之葛藤，往往鄙誚，遂著葛藤歌，以蝦為目者，只管趁隊吃飯，無自在分。如今莫有定奪底衲僧麼？山僧性命盡在諸人手。
又曰：法無定相，遇物斯形；事無固必，功成不宰。有時風高寥廓，不可得而親疏；有時退己屈他，不可得而玩狎。恁麼則易，不恁麼則難，世法佛法，俱成戲論。須知老僧不在者，且道在甚麼處？披蓑側立千峰外，引水澆蔬五老前。
全無庵，姑蘇人。冶父川金剛小師，久依育王佛智，與慈覺真為友。商確古今無不明，唯室中機緣不發，晝夜哀泣不睡，未嘗與人說世間話，如是者累年。一日，在室中擒住問曰：有句無句，如藤倚樹。道！道！全擬開口，智擘面一拳，豁然大悟，連叫數聲屈屈，智便放。
有頌曰：
鼓笛轟轟袒半肩，龍樓香噴益州船。
有時著腳弄明月，蹈破五湖波底天。
出世遍匡大剎，終于虎丘。
尤延之侍郎於宗門甚注意，初自郎中出守臺州，朝覲次，孝宗忽問曰：卿去南臺，地里圖中有何勝槩尤奏曰：國清萬年。
孝宗大喜，又戲問曰：朕聞方廣有五百應真大士，元來是強人，忽然一時出現，卿以何法治之？
尤不覺豎起拳頭云：臣有金剛王寶劍。孝宗喜動天顏。
尤既至臺，以寬慈御民，民甚愛之。但南臺旱澇易得，尤嘗作詩曰：
來雨一朝成汗漫，才晴三日人憂乾。
向來盡道天難做，天到臺州分外難。
然黃堂政暇，多過報恩與佛照論道。佛照後赴冷泉之請，繼請伊庵權住持，眾常四五百。
無著道人玅總，蘇太師之孫女。徧參諸大老，後謁玅喜于徑山。因上堂，舉：石頭道：恁麼也不得，不恁麼也不得，恁麼不恁麼總不得。
時馮濟川侍郎在座下，忽有省，趍方丈告曰：和尚舉石頭話，揖！
涂毒和尚，住常之華藏。一日，忽頭痛如刀劈，連三日不已，門弟子以謂其生腦癰矣。既痛止，乃見伏犀骨聳起如插。不旬日，詔下領雙徑，蓋人晚成，果有換骨之兆。將行，有雪林慈光者，久依佛智，歲晚雙瞽，寓止慧山，以三偈送上五峰。
其一曰：
涂毒離微及盡，典牛佛祖俱亡。
笑捧天書南去，叢林千古耿光。
二曰：
臺嶺危峰壁立，大湖雪浪華飛。
試問五湖禪衲，如今天下有誰？
三曰：
衰殘正賴余潤，紫泥掇我賞音。
附驥觀光喝石，攀龍徒有此心。
歸云本和尚，南臺人。嗣瞎堂遠。自金陵長干遷疏山，道聲籍甚。狀元劉堯夫嘗問道於本，氣義相得。有上堂云：一棒下痛領將去，樹頭驚起雙雙魚；一句下折合得來，石上迸出長長笋。便乃用無所用，常轉無盡法輪；為無所為，普現無邊身相。古人無著力處便了，劃個影子道：一月普現一切水，一切水月一月攝。佛法若如此，又要歸云出來作什麼？大眾！良久，卓拄杖云：如今坐立儼然，向千鈞不立錐處立地證得麼？大海若知足，百川應倒流。下座。
有叢林辨佞篇，論議當世搖尾乞憐者，詞意甚超卓，圓極岑禪師親為跋之，後輩入眾不可不知。其文曰：
本朝富鄭公弼問道於投子顒禪師，書尺、偈頌凡一十四紙，碑於臺之鴻福兩廊壁間。灼見前輩主法之嚴，王公貴人信道之篤也。
鄭國公，社稷重臣，晚歲知向之如此，而顒必有大過人者，自謂於顒有所警發。士大夫中，諦信此道，能忘齒屈勢，奮發猛利，期於徹證而後已，如楊大年侍郎、李和文都尉，見廣慧璉、石門聰并慈明諸大老，激揚酬唱，斑斑見諸禪書。楊無為之於白云端，張無盡之於兜率悅，皆扣關擊節，徹證源底，非茍然者也。
近世張無垢侍郎、李漢老參政、呂居仁學士皆見玅喜老人，登堂入室，謂之方外道友，愛憎逆順，雷揮電掃，脫略世俗拘忌，觀者歛衽辟易，罔窺涯涘。然士君子相求於空閑寂寞之濱，擬棲心禪寂，發揮本有而已。
後世不見先德楷模，專事諛媚，曲求進顯，凡以住持薦名為長老者，往往書刺以稱門僧，奉前人為恩府，取招提之物，苞苴獻佞，識者憫笑而恬不知恥。嗚呼！吾沙門釋子一缾一盋，云行鳥飛，非有凍餒之迫，子女玉帛之戀，而欲折腰擁篲，酸寒局蹐，自取辱賤之如此耶！稱恩府者，出一己之私，無所依據，一妄庸唱之於其前，百妄庸和之於其後，擬爭奉之，自卑小之耳。削弱風教莫甚於佞人，佞敏實奸邪欺偽之漸，雖端人正士，巧為其所入，則陷身於不義，失德於無救，可不哀歟？破法比丘，魔氣所鍾，誑誕自若，詐現知識身相，指禪林大老為之師承，媚當路貴人為之宗屬，申不請之敬，啟壞法之端，白衣登床，膜拜其下，曲違圣制，大辱宗風，吾道之衰極至於此。嗚呼！天誅鬼錄，萬死奚贖其佞者歟！
嵩禪師有言：古之高僧者，見天子不名，預制書則曰公、曰師。鍾山僧遠，鑾輿及門而床坐而不迎；虎溪慧遠，天子臨潯陽而詔不出。當世待其人，尊其德，是故圣人之道振之。後世之慕其高僧者，交卿大夫尚不得預下士之禮，其出其處不若庸人之自得也，況如僧遠之見天子乎？況如慧遠之自若乎？望吾道之興，吾人之修，其可得乎？存其教而不須其人，存諸何以益乎？惟此未嘗不涕下。
禪師沒於熙寧十五年頌勘婆話曰：
冰雪佳人貌最奇，常將玉笛向人吹。
曲中無限華心動，獨許東君第一枝。
玅喜一見，大稱賞曰：賁老有此兒，黃龍法道未至委地。
觀夫前輩之汲引後進，唯是公論，初無宗黨之分耳。
佛性泰頌龍牙參翠微臨濟公案曰：
子卿不下單于拜，始末常遵漢帝儀。
雪后始知松柏操，事難方見丈夫兒。
可謂親切明白。
余頃在玉幾，嘗見佛照舉此，必再三稱賞曰：此乃頌古樣子也！後觀其語錄，又愛其頌婆子偷趙州筍話云：
櫻桃初熟筍穿籬，林下相逢老古錐。
忍俊不禁行正令，得便宜是落便宜。
開善謙頌心不是佛，智不是道云：
扄鴛鴦頌之，亦不易得，時以為超師之作也。
圓通旻和尚，興化仙游人也。見泐潭乾，左丞范公致靈初自內翰出帥豫章，過侯溪，因語次，范嘆曰：行將老矣！墮在金紫行中，知此事稍遠。旻即呼內翰，內翰應諾。
旻曰：也不遠。
翰曰：好！好！更望指示。
旻曰：此去洪都有四程。翰佇思。
旻曰：見即便見，擬思即差。翰大喜，從此有所入。
樞密吳公居厚，擁節歸鍾陵，見旻曰：頃赴省試，過圓通趙州關，因問前住訥老：透關底事如何？訥曰：且去做官。今不覺五十余年。
旻曰：曾明得透關底事麼？
吳曰：八次經過常存念，然未脫灑在。
旻舉扇與之曰：請使扇。吳揮扇。
旻曰：有甚不脫灑處？
吳大喜曰：便請末後句。旻乃搖扇兩下。
吳曰：親切！親切！
旻曰：咭嘹舌頭三千里。
陳諫議彭公汝霖手寫觀音經施旻，旻拈起曰：這個是觀音經，那個是諫議底？
彭曰：此是某親書。
旻曰：寫底是字，那個是經？
彭笑曰：卻了不得也。
旻曰：即現宰官身而為說法。
彭曰：人人有分。
旻曰：莫謗經好。
彭曰：如何即是？
旻舉經示之，彭撫掌大笑曰：嗄！
旻曰：又道了不得。彭乃頂禮。
安相國南遷，經過見旻，嘆曰：一生做官，今日被謫，覺見從前但一夢耳！
旻曰：相公覺耶？
安曰：此皆是本有，但未甚明了。
旻即召相公，公舉首，旻曰：了也。
安曰：奈被事使得。
旻曰：離京幾程至此？
安曰：四十二日。
旻曰：甚處得來？
安笑曰：得力，得力。
旻曰：直下受用去。
安曰：如何受用？
旻曰：朝朝相似，日日一般。安乃合掌。
旻曰：但空諸有，勿實所無。大率如此，真得大自在也。
二靈庵主，蘇人也。初見真凈，後參泐潭乾，有所證，回東浙，居雪竇之中峰，庵常有虎蹲伏座下。
初與天童交和尚同行，二人稟誓斷不出世。後交爽其盟，出尸太白，和遂與其絕交。
居中峰歲久，其山秀絕，凡居不久，即有他山之命。和乃鉏斷山骨，竟為待制陳公以詩誘出，住二靈庵。不一二年，禪衲麏至，遂成小小法社，名聞九天，屢詔不起。至今遺蹟尚存，多有偈語行于世。
二靈乃居鄞江月波之中，淳熙中，別峰印自乳竇赴徑山，徑從其所，偈云：
萬頃湖光瀲灩中，二靈山色翠重重。
片帆我欲天邊去，回首和公有媿容。
可想見其高風也。
仁宗皇帝，因大覺禪師入內論心法，有御制賜之曰：
初祖安禪在少林，不傳經教但傳心。
後人若悟真如性，密印由來玅理深。
孝宗皇帝，因詔徑山潛禪師入內，亦有頌賜之曰：
信手拈來說，宗乘數百句。
僧歸寺寂寥，一字無著處。