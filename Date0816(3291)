善現當知！諸菩薩摩訶薩常應如是修行布施波羅蜜多，由此布施波羅蜜多，從初發心乃至究竟，不墮惡趣貧賤邊鄙，為欲利樂諸有情故，多生人趣，作轉輪王，富貴自在，多所饒益。所以者何？隨種威勢，感如是果。謂彼菩薩作轉輪王，見乞者來，便作是念：我為何事，流轉生死，作轉輪王，豈我不為利樂有情，住生死中，受斯勝果，不為余事？作是念已，告乞者言：隨汝所須種種財寶，吾皆當施，汝取物時，如取己物，莫作他想。所以者何？我為汝等得安樂故，而受此身，積集財物，故此財物是汝等有，隨汝自取，若自受用，若轉施他，勿生疑難。是菩薩摩訶薩如是憐愍諸有情時，無緣大悲速得圓滿。由此大悲速圓滿故，雖利樂無量有情，而於有情都無所得，亦復不得所感勝果，能如實知但由世俗言說，施設利樂種種諸有情事，又如實知所施設事，皆如響像，雖現似有，而無真實，由斯於法都無所取。善現當知！諸菩薩摩訶薩常應如是修行布施波羅蜜多，謂於有情無所顧戀，乃至能施自身骨肉，況不能舍諸外資具。謂諸資具攝受有情，令速解脫生老病死。
具壽善現便白佛言：何等資具攝受有情，令速解脫生老病死？
佛告善現：謂修布施乃至般若波羅蜜多所有資具，若住內空乃至無性自性空所有資具，若住真如乃至不思議界所有資具，若住苦集滅道圣諦所有資具，若修四念住乃至八圣道支所有資具，若修四靜慮、四無量、四無色定所有資具，若修空、無相、無愿解脫門所有資具，若修八解脫乃至十遍處所有資具，若修凈觀地乃至如來地所有資具，若修極喜地乃至法云地所有資具，若修一切陀羅尼門、三摩地門所有資具，若修五眼、六神通所有資具，若修如來十力乃至十八佛不共法所有資具，若修大慈大悲大喜大舍所有資具，若修無忘失法、住舍性所有資具，若修一切智、道相智、一切相智所有資具，若得預流果乃至獨覺菩提所有資具，若行菩薩摩訶薩行所有資具，若證無上正等菩提所有資具。善現當知！諸如是等善法資具攝受有情，令速解脫生老病死，諸菩薩摩訶薩常以如是種種資具方便善巧攝受有情，令速解脫生死眾苦。
復次，善現！諸菩薩摩訶薩安住布施波羅蜜多，自行布施波羅蜜多，勸諸有情行布施已，若見有情毀破凈戒，深生憐愍，而告之言：汝等皆應受持凈戒，我當施汝種種資財，令汝長夜無所匱乏。汝等由乏諸資生具，毀破凈戒，作諸惡業，我當隨汝所乏資具，皆相給施，令無所乏。汝等安住凈戒律儀，漸次當能作苦邊際，依三乘法，隨其所應，出生死苦，得涅盤樂。
善現當知！是菩薩摩訶薩安住布施波羅蜜多，自受持凈戒，亦勸他受持凈戒，正稱揚受持凈戒法，歡喜贊嘆受持凈戒者。如是，善現！諸菩薩摩訶薩修行布施波羅蜜多，勸諸有情安住凈戒，脫生死苦，得涅盤樂。
復次，善現！諸菩薩摩訶薩安住布施波羅蜜多，見諸有情更相忿恚，深生憐愍，而告之言：汝等何緣更相忿恚？汝等若為有所匱乏，展轉相於，造諸惡者，應從我索，莫生疑難，隨汝所須，皆當施與。汝等不應更相忿恚，應修安忍，共起慈心。善現當知！是菩薩摩訶薩安住布施波羅蜜多，勸諸有情修安忍已，欲令堅固，復告之言：忿恚因緣都無定實，皆從虛妄分別所起，以一切法本性空故。汝等何緣於無實法妄生忿恚，更相毀損？汝等莫因虛妄分別，更相忿恚，造諸惡業，當墮地獄、傍生、鬼界及余惡處，受諸重苦，其苦楚毒，剛強猛利，切害身心，最極難忍。汝等莫執非實有事，妄相忿恚，作諸罪業，由斯罪業，下劣人身尚難可得，況生天趣，或生人中，值佛聞法，深心信受，如說修行。汝等當知人身難得，佛出難遇，生信復難，聞法受行復難。於是汝等今者，既具斯事，勿由忿恚而失好時，若失此時，則難救療，是故汝等，於諸有情，莫生忿恚，當修安忍。
善現當知！是菩薩摩訶薩安住布施波羅蜜多，自行安忍，亦勸他行安忍，正稱揚行安忍法，歡喜贊嘆行安忍者。如是，善現！諸菩薩摩訶薩安住布施波羅蜜多，勸諸有情修行安忍，諸有情類由此展轉，漸依三乘而得出離。
復次，善現！諸菩薩摩訶薩安住布施波羅蜜多，見諸有情身心懈怠，深生憐愍，而告之言：汝等何緣不勤精進修諸善法，而生懈怠？彼作是言：我乏資具，於諸善法不獲勤修。菩薩告言：我能施汝所乏資具，令汝充足，汝應勤修布施、凈戒、安忍、精進、靜慮、般若。時諸有情得是菩薩所施資具，無所乏少，便能發起身心精進，修諸善法，疾得圓滿；彼由諸善得圓滿故，漸次引生諸無漏法，因無漏法，有得預流、一來、不還、阿羅漢果，或有獲得獨覺菩提，或入菩薩正性離生，漸次修行諸菩薩地，當證無上正等菩提。
善現當知！是菩薩摩訶薩安住布施波羅蜜多，自行精進，亦勸他行精進，正稱揚行精進法，歡喜贊嘆行精進者。如是，善現！諸菩薩摩訶薩安住布施波羅蜜多，令諸有情遠離懈怠，勤修諸善，速得出離。
復次，善現！諸菩薩摩訶薩安住布施波羅蜜多，見諸有情身心散亂，深生憐愍，而告之言：汝等何緣不修靜慮，散亂失念，生死輪回？彼作是言：我乏資具，故於靜慮不能修習。菩薩告言：我能施汝所乏資具，皆令充足，汝等從今不應復起虛妄分別，攀緣內外，種種尋伺，擾亂自心。時諸有情得是菩薩所施資具，無所乏少，便能伏斷虛妄分別、尋伺欲惡，入初靜慮，漸次復入第二、第三、第四靜慮，依諸靜慮，復能引發慈悲喜舍四種梵住，靜慮、無量為所依止，復能漸入四無色定，靜慮、無量、無色調心令柔軟已，修四念住，展轉乃至八圣道支，由此復能引空、無相、無愿等法，皆令滿足，隨其所應，得三乘果。
善現當知！是菩薩摩訶薩安住布施波羅蜜多，自修靜慮，亦勸他修靜慮，正稱揚修靜慮法，歡喜贊嘆修靜慮者。如是，善現！諸菩薩摩訶薩安住布施波羅蜜多，勸諸有情遠離散亂，修諸靜慮，獲大饒益。
復次，善現！諸菩薩摩訶薩安住布施波羅蜜多，見諸有情愚癡顛倒，深生憐愍，而告之曰：汝等何緣不修般若，愚癡顛倒，生死輪回？彼作是言：我乏資具，故於般若不能修習。菩薩告言：我能施汝所乏資具，令皆充足，汝可受之。先修布施、凈戒、安忍、精進、靜慮得圓滿已，應審觀察諸法實相，修行般若波羅蜜多，謂於尒時應審觀察為有少法而可得不？謂我、有情，廣說乃至知者、見者為可得不？色乃至識，眼處乃至意處，色處乃至法處，眼界乃至意界，色界乃至法界，眼識界乃至意識界，眼觸乃至意觸，眼觸為緣所生諸受乃至意觸為緣所生諸受，地界乃至識界，因緣乃至增上緣，從緣所生諸法，無明乃至老死，欲界、色界、無色界，布施乃至般若波羅蜜多，內空乃至無性自性空，真如乃至不思議界，苦集滅道圣諦，四念住乃至八圣道支，四靜慮、四無量、四無色定，空、無相、無愿解脫門，八解脫乃至十遍處，凈觀地乃至如來地，極喜地乃至法云地，陀羅尼門、三摩地門，五眼、六神通，如來十力乃至十八佛不共法，大慈大悲大喜大舍，三十二大士相、八十隨好，無忘失法、住舍性，一切智、道相智、一切相智，預流果乃至獨覺菩提，一切菩薩摩訶薩行，諸佛無上正等菩提，一一審察，為可得不？
彼諸有情既得資具，無所匱乏，依菩薩語，先修布施、凈戒、安忍、精進、靜慮，得圓滿已，復審觀察諸法實相，修行般若波羅蜜多。審觀察時，如先所說，諸法實性皆不可得；不可得故，無所執著；不執著故，不見少法有生有滅，有染有凈。彼於諸法無所得時，於一切處不生分別，謂不分別此是地獄、傍生、鬼界、若阿素洛、若人、若天，亦不分別持戒、破戒，亦不分別異生、圣者，亦不分別此是預流乃至此是菩薩、諸佛，亦不分別有為、無為。彼由如是無分別故，隨其所應，漸次證得三乘圣果。
善現當知！是菩薩摩訶薩安住布施波羅蜜多，自修般若，亦勸他修般若，正稱揚修般若法，歡喜贊嘆修般若者。如是，善現！諸菩薩摩訶薩安住布施波羅蜜多，勸諸有情勤修般若，令獲殊勝畢竟安樂。
復次，善現！諸菩薩摩訶薩安住布施波羅蜜多，自行布施乃至般若波羅蜜多，亦勸他行布施乃至般若波羅蜜多已，復見有情輪轉諸趣，受生死苦未得解脫，欲令解脫生死苦故，先以種種資具饒益，後以出世諸無漏法，方便善巧而攝受之。彼諸有情既得資具，無所乏少，身心勇猛，能住內空乃至無性自性空，能住真如乃至不思議界，能住苦集滅道圣諦，能修四念住乃至八圣道支，能修四靜慮、四無量、四無色定，能修空、無相、無愿解脫門，能修八解脫乃至十遍處，能修凈觀地乃至如來地，能修極喜地乃至法云地，能修陀羅尼門、三摩地門，能修五眼、六神通，能修如來十力乃至十八佛不共法，能修大慈大悲大喜大舍，能修無忘失法、住舍性，能修一切智、道相智、一切相智，能修諸余無邊佛法。彼諸有情由無漏法所攝受故，解脫生死，得涅盤樂。
善現當知！是菩薩摩訶薩安住布施波羅蜜多，自行種種勝無漏法，亦勸他行種種勝無漏法，正稱揚行種種勝無漏法，歡喜贊嘆行種種勝無漏法者。如是，善現！諸菩薩摩訶薩安住布施波羅蜜多，以無漏法攝受有情，令脫生死，得涅盤樂。
復次，善現！諸菩薩摩訶薩安住布施波羅蜜多，見諸有情無依無怙，受諸苦惱，資具匱乏，深生憐愍，而安慰言：我能為汝作所依怙，令汝解脫所受苦事。汝等所須衣服、飲食及余資具，皆隨意索，我當隨汝所索皆施，令汝長夜利益安樂。汝等受我所施物時，如取己物，莫生他想。所以者何？我於長夜積集財物，但為汝等得饒益故。汝等今者，以無難心，於此財物隨意受取，受已，先應自正受用，修諸善業，後以此物施諸有情，亦令修善，謂令修行布施、凈戒、安忍、精進、靜慮、般若波羅蜜多，亦令安住內空乃至無性自性空，亦令安住真如乃至不思議界，亦令安住苦集滅道圣諦，亦令修行三十七種菩提分法，亦令修行四靜慮、四無量、四無色定，亦令修行三解脫門，亦令修行八解脫乃至十遍處，亦令修行凈觀地乃至如來地，亦令修行極喜地乃至法云地，亦令修行陀羅尼門、三摩地門，亦令修行五眼、六神通，亦令修行如來十力乃至十八佛不共法，亦令修行大慈大悲大喜大舍，亦令修行無忘失法、住舍性，亦令修行一切智、道相智、一切相智，亦令修行諸余無量無邊佛法。
善現當知！是菩薩摩訶薩如是教導諸有情已，隨其所應，復令修習諸無漏法，住預流果或一來果，乃至或住獨覺菩提，或住無上正等菩提。如是，善現！諸菩薩摩訶薩修行布施波羅蜜多，方便善巧成熟有情，令其解脫惡趣生死，如應證得三乘涅盤。
具壽善現復白佛言：云何菩薩摩訶薩修行凈戒波羅蜜多及余菩薩大菩提道，方便善巧成熟有情？
佛告善現：有菩薩摩訶薩修行凈戒波羅蜜多時，方便善巧見諸有情資財匱乏，煩惱熾盛，不能修善，憐愍告言：汝等若為資財匱乏不能修善，我當施汝種種資財，汝等莫生煩惱惡業，應正修學布施等善。是菩薩摩訶薩安住凈戒波羅蜜多，如應攝受諸有情類，有慳貪者，令修布施，於身命財無所戀著；有破戒者，令修凈戒，能正受行十善業道，住律儀戒，不破不穿，無穢無雜，亦無執取；有忿恚者，令修安忍，毀辱加害，心無變易；有懈怠者，令修精進，修諸善法，如救頭燃；有散亂者，令修靜慮，心寂定，離諸散動；有愚癡者，令修妙慧；執著法者，令觀法空；於余功德有匱乏者，令勤精進，修余功德。如是，善現！諸菩薩摩訶薩安住凈戒波羅蜜多，成熟有情方便善巧，或令解脫諸惡趣苦，或令證得三乘涅盤。善現當知！有菩薩摩訶薩修行余四波羅蜜多及余菩薩大菩提道，一一皆能方便善巧，以一切善成熟有情，或令解脫諸惡趣苦，或令證得三乘涅盤，一一如前布施廣說。
尒時，善現作是念言：云何菩薩摩訶薩道，諸菩薩摩訶薩安住其中，被功德鎧，利益安樂一切有情，速能證得一切智智？
佛知其念，告善現曰：善現當知！布施、凈戒、安忍、精進、靜慮、般若波羅蜜多，廣說乃至一切相智及余無量無邊佛法，皆是菩薩摩訶薩道。復次，善現！摠一切法皆是菩薩摩訶薩道。復次，善現！於意云何？頗有少法諸菩薩摩訶薩所不應學？諸菩薩摩訶薩不學此法，頗能證得一切智智？
善現對曰：不也，世尊！
佛告善現：如是！如是！定無少法諸菩薩摩訶薩所不應學，諸菩薩摩訶薩不學此法，必不能得一切智智。所以者何？若菩薩摩訶薩於一切法不能遍知，不成如來應正等覺。
具壽善現便白佛言：若一切法自性皆空，云何菩薩摩訶薩眾學一切法？將無世尊於無戲論而興戲論，謂有諸法是此是彼，由是為是；此法是世間，此法是出世間；此法是有漏，此法是無漏；此法是有為，此法是無為；此是異生法，此是預流法，廣說乃至此是菩薩法，此是諸佛法？
佛告善現：如是！如是！諸所有法自性皆空。若一切法自性不空，則諸菩薩摩訶薩應不能得一切智智。以一切法自性皆空，是故菩薩摩訶薩定能證得一切智智。又汝所言若一切法自性皆空，云何菩薩摩訶薩眾學一切法？廣說乃至此是菩薩、諸佛法者，善現當知！若諸有情知一切法自性皆空，則諸菩薩摩訶薩不應學一切法，亦不能得一切智智，為諸有情宣說開示。以諸有情不知諸法自性皆空，是故菩薩摩訶薩定應學一切法，亦能證得一切智智，為諸有情宣說開示。
善現當知！諸菩薩摩訶薩於菩薩道初修學時，應審觀察：諸法自性皆不可得，唯有虛妄分別所作，我當審察諸法自性皆畢竟空，不應於中有所執著，謂不應執著色，亦不應執著受想行識；廣說乃至不應執著一切菩薩摩訶薩行，亦不應執著諸佛無上正等菩提。所以者何？以一切法自性皆空，空性不應執著空性，空中空性尚不可得，況有空性能執著空。善現當知！諸菩薩摩訶薩如是觀察一切法時，於諸法性雖不執著，而於諸法常勤修學，曾無厭倦。
是菩薩摩訶薩住此學中，觀諸有情心行差別，謂審觀察是諸有情心行何處；既觀察已，如實了知彼心但行虛妄分別所執著處。尒時，菩薩便作是念：彼心既行虛妄分別所執著處，我令解脫定不為難。是菩薩摩訶薩作此念已，安住般若波羅蜜多，方便善巧教授教誡諸有情言：汝等今者，皆應遠離虛妄分別所執著處，趣入正法，修諸善行。復作是言：汝等今者，應行布施，當得資具無所乏少，然莫恃此而生憍逸。所以者何？此中都無堅實可得。汝等今者，應行凈戒、安忍、精進、靜慮、般若，當得種種功德具足，然莫恃此而生憍逸。所以者何？此中都無堅實可得。廣說乃至汝等今者，應行預流果乃至無上正等菩提及余無量無邊佛法，然莫恃此而生憍逸。所以者何？此中都無堅實可得。
是菩薩摩訶薩安住般若波羅蜜多，方便善巧教授教誡諸有情時，行菩薩道無所執著。所以者何？一切法性不應執著，若能執著、若所執著皆無自性，以一切法自性空故。
善現當知！諸菩薩摩訶薩如是修行菩薩道時，於一切法都無所住，以無所住而為方便，雖行布施乃至般若波羅蜜多，而於其中都無所住；廣說乃至雖行菩薩摩訶薩行、諸佛無上正等菩提及余無量無邊佛法，而於其中都無所住。所以者何？如是自性行者、行相一切皆空故，於其中都無所住。
善現當知！諸菩薩摩訶薩雖能得預流果，廣說乃至獨覺菩提，而於其中不欲證住。所以者何？有二緣故。云何為二？一者、彼果都無自性，能住、所住俱不可得；二者、於彼不生喜足，是故於中不欲證住。謂諸菩薩摩訶薩眾作是念：我定應得預流果乃至獨覺菩提，不應不得，然於其中不應證住。所以者何？我從初發無上正等菩提心來，於一切時，更無余想，唯求無上正等菩提。然我定當證得無上正等菩提，豈於中間應住余果？善現當知！是菩薩摩訶薩從初發心乃至趣入菩薩所得正性離生，曾無異想，但求無上正等菩提。善現當知！是菩薩摩訶薩從得初地，展轉乃至得第十地，曾無異想，但求無上正等菩提。善現當知！是菩薩摩訶薩專求無上正等菩提，於一切時，心無散亂，諸有發起身語意業，無不皆與菩提心俱。善現當知！是菩薩摩訶薩住菩提心，起菩提道，不為余事擾亂其心。
具壽善現便白佛言：若一切法畢竟不生，云何菩薩摩訶薩眾起菩提道？
佛告善現：如是！如是！一切法皆不生，此復云何諸無所作，無所趣者，知一切法皆不生故。
具壽善現復白佛言：豈不諸佛出現世間，若不出世，諸法法性法尒常住？
佛告善現：如是！如是！然諸有情不能解了諸法法性法尒常住，輪回生死，受諸苦惱。諸菩薩摩訶薩為饒益彼，起菩提道，由菩提道，令諸有情畢竟解脫生死眾苦，證得常樂清涼涅盤。
尒時，具壽善現復白佛言：世尊！諸菩薩摩訶薩為用生道得菩提耶？
佛言：不尒。
世尊！為用不生道得菩提耶？
佛言：不尒。
世尊！為用生、不生道得菩提耶？
佛言：不尒。
世尊！為用非生、非不生道得菩提耶？
佛言：不尒。
具壽善現便白佛言：若尒，菩薩摩訶薩云何當得菩提耶？
佛告善現：菩提不由道、非道得。所以者何？菩提即道，道即菩提，是故不由道、非道得。
具壽善現復白佛言：若菩提即道，道即菩提者，豈不菩薩摩訶薩已得菩提道，應已得菩提？若尒，世尊何緣復為諸菩薩說如來十力、四無所畏、四無礙解、大慈大悲大喜大舍、十八佛不共法、三十二相、八十隨好及余無量無邊佛法，令其修證？
佛告善現：於意云何？汝豈謂佛得菩提耶？
善現對曰：不也，世尊！所以者何？佛即菩提，菩提即佛，故不應謂佛得菩提。
佛告善現：如是！如是！然汝所問豈不菩薩摩訶薩已得菩提道，應已得菩提者，善現當知！諸菩薩摩訶薩修菩提道未得圓滿，云何可說已得菩提？善現當知！諸菩薩摩訶薩若已圓滿布施、凈戒、安忍、精進、靜慮、般若波羅蜜多，廣說乃至一切相智及余無量無邊佛法，從此無間用一剎那金剛喻定相應般若，永斷一切煩惱所知二障麤重習氣相續，證得無上正等菩提，乃名如來應正等覺，於一切法得大自在。
具壽善現復白佛言：云何菩薩摩訶薩嚴凈佛土？
佛告善現：諸菩薩摩訶薩從初發心乃至究竟，常自清凈身語意業三種麤重，亦清凈他身語意業三種麤重，便能嚴凈所居佛土。
具壽善現便白佛言：何謂菩薩摩訶薩身語意業三種麤重？
佛告善現：若害生命、若不與取、若欲邪行，此三不善，是名菩薩身業麤重；若虛誑語、若離間語、若麤惡語、若雜穢語，此四不善，是名菩薩語業麤重；若貪欲、若瞋恚、若邪見，此三不善，是名菩薩意業麤重。
復次，善現！若菩薩摩訶薩所有慳貪、破戒、忿恚、懈怠、散亂、惡慧之心，亦名麤重。復次，善現！若菩薩摩訶薩戒薀、定薀、慧薀、解脫薀、解脫智見薀皆不清凈，亦名麤重。復次，善現！若菩薩摩訶薩遠離四念住、四正斷、四神足、五根、五力、七等覺支、八圣道支，廣說乃至一切菩薩摩訶薩行、諸佛無上正等菩提，亦名麤重。復次，善現！若菩薩摩訶薩貪著預流果乃至獨覺菩提，亦名麤重。
復次，善現！若菩薩摩訶薩起色薀想乃至識薀想，亦名麤重；廣說乃至起一切菩薩摩訶薩行想及諸佛無上正等菩提想，亦名麤重；起異生想、聲聞想、獨覺想、菩薩想、如來想，亦名麤重；起地獄想、傍生想、鬼界想、人想、天想、男想、女想，亦名麤重；起欲界想、色界想、無色界想，亦名麤重；起善想、非善想、有漏想、無漏想、世間想、出世間想、有為想、無為想，亦名麤重。善現當知！諸如是等無量無邊執著諸法及諸有情虛妄分別，并所發起身語意業，及彼種類無堪任性，皆名麤重，諸菩薩摩訶薩於此麤重皆應遠離。
復次，善現！諸菩薩摩訶薩行深般若波羅蜜多，遠離如是所說麤重，自行布施波羅蜜多，亦勸他行布施波羅蜜多。若諸有情須食與食，須飲與飲，須余資具與余資具，隨處隨時隨所須物悉皆施與，如自所行種種布施，勸他亦尒。如是施已，持此善根，與諸有情平等共有，回向所居嚴凈佛土，令速圓滿，利樂有情。是菩薩摩訶薩自行凈戒乃至般若波羅蜜多，亦勸他行凈戒乃至般若波羅蜜多。作是事已，持此善根，與諸有情平等共有，回向所居嚴凈佛土，令速圓滿，利樂有情。
復次，善現！有菩薩摩訶薩以通愿力，盛滿三千大千世界上妙七寶，施佛法僧及佛制多。施已歡喜，發弘誓愿：我持如是所種善根，與諸有情平等共有，回向所居嚴凈佛土，當令我土七寶莊嚴，一切有情隨意受用種種珍寶而無貪著。
復次，善現！有菩薩摩訶薩以通愿力，擊奏無量天上、人中諸妙伎樂，供養三寶及佛制多。供已歡喜，發弘誓愿：我持如是所種善根，與諸有情平等共有，回向所居嚴凈佛土，當令我土常奏如是諸妙伎樂，有情聞者，身心悅豫而無貪著。
復次，善現！有菩薩摩訶薩以通愿力，盛滿三千大千世界人中、天上諸妙香花，供養三寶及佛制多。供已歡喜，發弘誓愿：我持如是所種善根，與諸有情平等共有，回向所居嚴凈佛土，當令我土常有如是諸妙香花，有情受用，身心悅豫而無貪著。
復次，善現！有菩薩摩訶薩以通愿力，營辦百味上妙飲食，供養諸佛、獨覺、聲聞及諸菩薩摩訶薩眾。供已歡喜，發弘誓愿：我持如是所種善根，與諸有情平等共有，回向所居嚴凈佛土，當得無上正等覺時，令我土中諸有情類皆食如是百味飲食，資悅身心而無貪著。
復次，善現！有菩薩摩訶薩以通愿力，營辦種種天上、人中諸妙涂香、細軟衣服，奉施諸佛、獨覺、聲聞及諸菩薩摩訶薩眾，或復施法并佛制多。施已歡喜，發弘誓愿：我持如是所種善根，與諸有情平等共有，回向所居嚴凈佛土，當得無上正等覺時，令我土中諸有情類常得如是衣服、涂香，隨意受用而無貪著。
復次，善現！有菩薩摩訶薩以通愿力，嚴辦種種隨意所生人中、天上五妙欲境，供養諸佛及佛制多、獨覺、聲聞并諸菩薩摩訶薩眾，施余有情。施已歡喜，發弘誓愿：我持如是所種善根，與諸有情平等共有，回向所居嚴凈佛土，當得無上正等覺時，令我土中諸有情類隨心所樂上妙色聲香味觸境隨念即至，歡喜受用而無貪著。
復次，善現！有菩薩摩訶薩行深般若波羅蜜多，勇猛正勤，發弘誓愿，自住內空乃至無性自性空，亦勸他住內空乃至無性自性空；廣說乃至自修無上正等菩提，亦勸他修無上正等菩提。作此事已，復發愿言：當得無上正等覺時，令我土中諸有情類常不遠離諸如是等種種功德。如是，善現！諸菩薩摩訶薩行深般若波羅蜜多，由此行愿便能嚴凈所居佛土。
善現當知！是諸菩薩摩訶薩眾隨尒所時行菩提道，應得圓滿所起行愿，即尒所時精勤修學。由此因緣，自能成就一切善法，亦能令他漸次成就一切善法，自能修得殊勝相好所莊嚴身，亦能令他漸次修得殊勝相好所莊嚴身，由廣大福所攝受故。
善現當知！是諸菩薩摩訶薩眾所修行愿得圓滿已，各於所居嚴凈佛土證得無上正等覺時，所化有情亦生彼土，共受凈土大乘法樂。
