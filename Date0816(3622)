余廁身叢林僅三十年，所見當代諸大老多矣，厭世掩扄丹丘中峰之下，日與艸木俱脫，而陳習未忘。瞌睡之余，信手抽骨董箱，得江西瑩公所著羅湖野錄一帙。及開卷，首乃無著師之為序引，有曰：前哲入道機緣，禪書多不備載，其過在當時英俊失於編次，是無衛宗弘法之心而然，遂致有見賢思齊者徒增嘆息。細味其語，誠可箴吾輩懶慢之病。
因追憶平日在眾目見耳聞前輩近世可行可錄之語，共成一編。書成，將呈鄮峰佛照老人，見而悅之，謂侍僧道權曰：此真吾門盛事也，胡不刊木以傳後世？因以叢林盛事目之，知我罪我，毋加哂焉。
